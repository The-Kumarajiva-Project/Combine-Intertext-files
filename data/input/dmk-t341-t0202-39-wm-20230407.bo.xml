<?xml version='1.0' encoding='utf-8'?>
<text>
  <p id="1">
    <s id="1:1">འདི་སྐད་བདག་གིས་ཐོས་པའི་དུས་གཅིག་ན། </s>
  </p>
  <p id="2">
    <s id="2:1">བཅོམ་ལྡན་འདས་མཉན་ཡོད་ན། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</s>
  </p>
  <p id="3">
    <s id="3:1">དེའི་ཚེ་ཡུལ་དེ་ན་བྲམ་ཟེ་ཕྱིན་ཏེ་ལོ་ཤུ་ཤ་ཞེས་བྱ་བ་ཞིག་ཡོད་དེ། </s>
  </p>
  <p id="4">
    <s id="4:1">[270b.2]བྲམ་ཟེ་དེའི་ཆུང་མ་དེ་རབ་ཏུ་མི་སྡུག་ཅིང་མིག་གཉིས་ཀྱང་མི་མཐོང་སྟེ། </s>
  </p>
  <p id="5">
    <s id="5:1">མི་མཐོང་བ་དེ་ལ་བུ་ཕོ་ནི་མེད་ཀྱི། བུ་མོ་བདུན་ཡོད་དེ་རབ་ཏུ་དབུལ་ཕོངས་སོ། །</s>
  </p>
  <p id="6">
    <s id="6:1">བྲམ་ཟེའི་བུ་མོ་དེ་དག་ཀྱང་སོ་སོར་བག་མར་བཏང་སྟེ།</s>
    <s id="6:2">ཕྱིས་དམག་པ་དག་འདུས་ནས། བྲམ་ཟེའི་ཆུང་མ་ [270b.3]ཡང་ཁྲོ་ཤིང་གཏུམ་མོ་ཞིག་སྟེ་བུ་མོ་དང་། དམག་པ་དག་འོང་བ་ལ་ཁྲོས་ནས། བུ་མོ་དག་ཀྱང་ཕྱིར་མ་ལ་གཤེའོ། །</s>
    <s id="6:3">དེའི་ཚེ་ཞིང་དག་ཀྱང་བརྔ་རན་ནས།</s>
  </p>
  <p id="7">
    <s id="7:1">ཁྱིམ་ཚེས་ལ་བ་ལང་ཞིག་བརྙས་ཏེ། </s>
  </p>
  <p id="8">
    <s id="8:1">ཞིང་ཐོག་ཏུ་སོང་སོང་བ་ལས། ལེགས་པར་མ་བསྲུངས་པས་སྟོར་ཏོ། ། </s>
  </p>
  <p id="9">
    <s id="9:1">[270b.4]དེའི་ཚེ་ན་ཕྱིན་ཏེ་ལོ་ཤུ་ཤས་འདི་སྙམ་དུ་བསམས་སོ། །</s>
  </p>
  <p id="10">
    <s id="10:1">བདག་གིས་སྔོན་ཉེས་པ་ཅི་ཞིག་བྱས་ན། </s>
  </p>
  <p id="11">
    <s id="11:1">ཁྱིམ་དུ་འོང་ན་ནི་ཆུང་མས་རྟག་ཏུ་སྤྱོ་ཞིང་བུ་མོ་བདུན་དང་དམག་པ་རྣམས་ཀྱིས་འདུག་ཏུ་མི་སྟེར། </s>
  </p>
  <p id="12">
    <s id="12:1">ད་ཁྱིམ་ཚེས་ཀྱི་བ་ལང་བརྙས་ན་ནི་སྟོར་བར་གྱུར་ཏེ། </s>
  </p>
  <p id="13">
    <s id="13:1">བདག་གིས་བཙལ་ཀྱང་ [270b.5]མ་རྙེད་ན།  ཅི་ལྟར་བྱ་སྙམ་མྱ་ངན་གྱིས་ཡི་མུག་སྟེ།</s>
  </p>
  <p id="14">
    <s id="14:1">འདུག་འདུག་པ་ལས་རྒྱང་མ་ནས་དེ་བཞིན་གཤེགས་པ་ཤིང་དྲུང་ན་དབང་པོ་ཀུན་ཞི་ཞིང་བདེ་བར་བཞུགས་པ་མཐོང་ངོ་། །</s>
  </p>
  <p id="15">
    <s id="15:1">བྲམ་ཟེ་དེས་འཁར་བ་ལ་རྐོམ་ཚུགས་བཅས་ཏེ་རྒྱང་ཚད་ཀྱི་བར་དུ་བརྟགས་ནས་ཡང་འདི་སྙམ་དུ་ [270b.6]བསམས་ཏེ། </s>
  </p>
  <p id="16">
    <s id="16:1">དགེ་སྦྱོང་གཽ་ཏ་མ་ནི་རབ་ཏུ་བདེ་བ་བསྐྱེད་དོ། །</s>
  </p>
  <p id="17">
    <s id="17:1">དེ་ལ་ནི་ཆུང་མས་སྤྱོ་བ་ཡང་མེད། </s>
  </p>
  <p id="18">
    <s id="18:1">བུ་མོ་ངན་པ་དང་དམག་པས་གཙེ་བ་ཡང་མེད། </s>
  </p>
  <p id="19">
    <s id="19:1">ཞིང་བརྔ་རན་ཏེ། </s>
  </p>
  <p id="20">
    <s id="20:1">གླང་བརྙས་ཀྱང་མི་དགོས་ཏེ། </s>
  </p>
  <p id="21">
    <s id="21:1">མྱ་ངན་མེད་དོ་སྙམ་བསམས་ནས། </s>
  </p>
  <p id="22">
    <s id="22:1">བཅོམ་ལྡན་འདས་ཀྱིས་ [270b.7]དེའི་བསམ་པ་ཐུགས་ཀྱིས་མཁྱེན་ནས། </s>
  </p>
  <p id="23">
    <s id="23:1">འདི་སྐད་ཅེས་བཀའ་སྩལ་ཏོ། །</s>
  </p>
  <p id="24">
    <s id="24:1">ཁྱོད་ཀྱིས་བསམས་པ་བཞིན་ཏེ། </s>
  </p>
  <p id="25">
    <s id="25:1">ང་ལ་ཡང་དག་པར་ཉེས་པའི་སྐྱོན་གང་ཡང་མེད། </s>
  </p>
  <p id="26">
    <s id="26:1">ཆུང་མ་ངན་པ་ཡང་མེད་ན།  གཤེ་ཞིང་སྤྱོ་བ་ལྟ་ཅི་སྨོས།</s>
  </p>
  <p id="27">
    <s id="27:1">བུ་མོ་བདུན་གྱིས་འཚེ་བ་ཡང་མེད། </s>
  </p>
  <p id="28">
    <s id="28:1">དམག་པ་ [271a.1]ཡང་མེད། </s>
  </p>
  <p id="29">
    <s id="29:1">ཞིང་བརྔ་རན་པ་ཡང་མེད། </s>
  </p>
  <p id="30">
    <s id="30:1">གླང་སྟོར་བའི་མྱ་ངན་བྱེད་པ་ཡང་མེད་དོ། །</s>
  </p>
  <p id="31">
    <s id="31:1">ཁྱོད་རབ་ཏུ་བྱུང་བར་དགའ་འམ་ཞེས་བཀའ་སྩལ་པ་དང་། བྲམ་ཟེས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="32">
    <s id="32:1">བདག་ད་ལྟར་ཁྱིམ་ལ་དུར་ཙམ་དུ་འཛིན་ཏེ། </s>
  </p>
  <p id="33">
    <s id="33:1">ཆུང་མ་དང་ [271a.2]བུ་མོ་ལ་དགྲ་ཙམ་དུ་སེམས་སོ། །</s>
  </p>
  <p id="34">
    <s id="34:1">བཅོམ་ལྡན་འདས་ཀྱིས་རབ་ཏུ་བྱུང་བར་གནང་ན་བདག་རབ་ཏུ་འབྱུང་ངོ་ཞེས་གསོལ་པ་དང་།</s>
    <s id="34:2">བཅོམ་ལྡན་འདས་ཀྱིས་ལེགས་པར་འོངས་སོ། ། ཞེས་བཀའ་སྩལ་པ་དང་།</s>
    <s id="34:3">སྐྲ་དང་ཁ་སྤུ་རང་བྱི་སྟེ་དགེ་སློང་དུ་གྱུར་ཏོ། །</s>
  </p>
  <p id="35">
    <s id="35:1">དེ་ནས་བཅོམ་ལྡན་འདས་ [271a.3]ཀྱིས་ཅི་རིགས་པར་ཆོས་བསྟན་ནས། </s>
  </p>
  <p id="36">
    <s id="36:1">དེ་ཉིད་དུ་དྲི་མ་ཀུན་ཟད་དེ་དགྲ་བཅོམ་པར་གྱུར་ཏོ། །</s>
  </p>
  <p id="37">
    <s id="37:1">དེ་ནས་ཀུན་དགའ་བོས་བཅོམ་ལྡན་འདས་ལ་གསོལ་པ་ལེགས་སོ། །</s>
  </p>
  <p id="38">
    <s id="38:1">བཅོམ་ལྡན་འདས་སེམས་ཅན་གྱི་དོན་མཛད་པ་བསམ་གྱིས་མི་ཁྱབ་བོ། །</s>
    <s id="38:2">བྲམ་ཟེ་འདིས་སྔོན་ལེགས་པ་ཅི་ཞིག་ [271a.4]བགྱིས་ན་ཉེས་པའི་སྐྱོན་ཀུན་བྲལ་ཏེ།</s>
  </p>
  <p id="39">
    <s id="39:1">རས་དཀར་པོ་གཙང་མ་ལ་ཚོན་ཞན་པ་སླ་བ་ལྟར་དགེ་བ་ལ་ཕན་པའི་དོན་བྱེད་པར་གྱུར། </s>
  </p>
  <p id="40">
    <s id="40:1">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
    <s id="40:2">བྲམ་ཟེ་འདི་ད་ལྟར་འབའ་ཞིག་ངས་ཕན་བཏགས་ཏེ། བདེ་བར་བྱས་པར་མ་ཟད་ཀྱི།</s>
    <s id="40:3">སྔོན་ [271a.5]འདས་པའི་དུས་ན་ཡང་། ཉེས་པ་ཀུན་ལས་ཐར་ཅིང་། བྱས་པ་བདེ་བར་བྱས་སོ། །</s>
  </p>
  <p id="41">
    <s id="41:1">ཀུན་དགའ་བོས་གསོལ་པ། འདས་པའི་དུས་ན་བྲམ་ཟེ་འདི་ལ་ཇི་ལྟར་བདེ་བར་མཛད་པ་རྒྱས་པར་བསྟན་དུ་གསོལ། །</s>
  </p>
  <p id="42">
    <s id="42:1">བཅོམ་ལྡན་འདས་ཀྱིས་བཀའ་སྩལ་པ། ཁྱོད་ཤིན་ཏུ་ལེགས་ [271a.6]པར་ཉོན་ལ་ཡིད་ལ་ཟུང་ཤིག་དང་། ཁྱོད་ལ་བསྟན་པར་བྱའོ། །</s>
  </p>
  <p id="43">
    <s id="43:1">ཀུན་དགའ་བོས་གསོལ་པ། དེ་བཞིན་དུ་ཐོས་པར་འཚལ་ལོ་ཞེས་གསོལ་བ་དང་།</s>
    <s id="43:2">བཅོམ་ལྡན་འདས་ཀྱིས་ཀུན་དགའ་བོ་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="44">
    <s id="44:1">སྔོན་འདས་པའི་བསྐལ་པ་གྲངས་མེད་ཚད་མེད་པའི་ [271a.7]ཕ་རོལ་ན། </s>
  </p>
  <p id="45">
    <s id="45:1">རྒྱལ་པོ་མཛེས་པ་ཞེས་བྱ་བ་ཞིག་བྱུང་སྟེ། </s>
  </p>
  <p id="46">
    <s id="46:1">ཆོས་བཞིན་དུ་སྲིད་འཚོའོ། །</s>
  </p>
  <p id="47">
    <s id="47:1">དེའི་ཚེ་ཡུལ་དེ་ན་བྲམ་ཟེ་དབྱུག་པ་ཅན་ཞིག་འདུག་སྟེ། </s>
  </p>
  <p id="48">
    <s id="48:1">རབ་ཏུ་དབུལ་ཕོངས་པ་བཟའ་བ་དང་བགོ་བ་མེད་པ་ཞིག་གོ། །</s>
  </p>
  <p id="49">
    <s id="49:1">དེས་ཁྱིམ་བདག་ཞིག་ལས་གླང་ཞིག་བརྙས་ཏེ། </s>
  </p>
  <p id="50">
    <s id="50:1">ཉིན་པར་སྤྱད་ནས་གླང་དེ་ཁྲིད་དེ་ [271b.1]ཁྱིམ་བདག་དེའི་ཁྱིམ་དུ་སོང་བ་དང་།</s>
    <s id="50:2">དེ་ན་ཁྱིམ་བདག་ནི་ཟན་ཟ་སྟེ།</s>
  </p>
  <p id="51">
    <s id="51:1">དབྱུག་པ་ཅན་གྱིས་གླང་དེ་ཁྱིམ་གྱི་ནང་དུ་བཏང་བ་དང་།</s>
    <s id="51:2">གླང་སྒོ་གཞན་དུ་སོང་ནས་སྟོར་རོ། །</s>
    <s id="51:3">ཁྱིམ་བདག་དེ་ཟན་དེ་ཟོས་ནས་ལངས་པ་དང་།</s>
    <s id="51:4">དེ་ན་གླང་མ་མཐོང་ནས་དེས་དབྱུག་པ་ཅན་ལ་གླང་ [271b.2]ག་རེ་ཞེས་བྱས་པ་དང་།</s>
    <s id="51:5">དེས་སྨྲས་པ། ཁྱོད་ཀྱི་ཁྱིམ་དུ་བཏང་ངོ་། །</s>
  </p>
  <p id="52">
    <s id="52:1">ཁྱོད་ཀྱིས་ངའི་གླང་བོར་གྱིས་སླར་བྱིན་ཅིག་ཅེས་སྨྲས་པ་དང་། དེས་སྨྲས་པ། ངས་མ་བོར་རོ། །</s>
    <s id="52:2">དེ་ནས་དེ་གཉིས་འགྲོགས་ཏེ།</s>
  </p>
  <p id="53">
    <s id="53:1">རྒྱལ་པོའི་ཐད་དུ་འདོང་བ་དང་། དེའུ་ཅག་གི་རིགས་པ་དང་། མི་ [271b.3]རིགས་པ་རྟོགས་སོ་ཞེས་སྨྲས་ནས་དེ་གཉིས་དོང་བ་དང་།</s>
    <s id="53:2">མི་གཞན་ཞིག་གི་རྟ་རྒོད་མ་ཞིག་བྲོས་ནས་དེས་དབྱུག་པ་ཅན་ལ་སྨྲས་པ། རྒོད་མ་མ་བཏང་ཞེས་སྨྲས་པ་དང་།</s>
    <s id="53:3">དེས་རྡོ་ཞིག་བླངས་ཏེ་འཕངས་པ་དང་རྟའི་རྐང་པ་ལ་ཕོག་ནས་རྐང་པ་བཅག་གོ། །</s>
  </p>
  <p id="54">
    <s id="54:1">དེས་སྨྲས་པ། [271b.4]ཁྱོད་ཀྱིས་ངའི་རྟ་བསད་ཀྱིས་ངའི་རྟ་བྱིན་ཅིག ། དེ་ཅིའི་ཕྱིར་རྟ་བྱིན།  དེས་སྨྲས་པ་ཚུར་ཤོག །</s>
    <s id="54:2">རྒྱལ་པོའི་དྲུང་དུ་འདོང་དང་། དེའུ་ཅག་གི་ཞལ་ཅེ་གཅོད་དུ་འོང་ངོ་། ། ཞེས་སྨྲས་ནས།  དེ་དག་དེར་སོང་བ་དང་།</s>
    <s id="54:3">དབྱུག་པ་ཅན་དེ་བྲོས་པར་བརྩམས་ཏེ།</s>
  </p>
  <p id="55">
    <s id="55:1">དེས་རྩིག་པ་ [271b.5]ཞིག་གི་སྟེང་དུ་མཆོངས་པ་དང་།</s>
    <s id="55:2">དེའི་དྲུང་ན་ཐག་པ་ཞིག་ཐགས་འཐག་ཅིང་འདུག་པ་དེའི་སྟེང་དུ་ལྷུང་ནས་ཐག་པ་དེ་ཚེ་འཕོས་པ་དང་ཐག་པའི་ཆུང་མས་དབྱུག་པ་ཅན་དེ་བཟུང་ནས།</s>
  </p>
  <p id="56">
    <s id="56:1">ཁྱོད་ཀྱིས་ངའི་ཁྱོ་བསད་ཀྱིས་ངའི་ཁྱོ་བྱིན་ཅིག་ཅེས་སྨྲས་པ་དང་། ངས་ཁྱོད་ཀྱི་ཁྱོ་ཅི་ལྟར་བྱིན་ཞེས་སྨྲས་ [271b.6]ནས། </s>
  </p>
  <p id="57">
    <s id="57:1">ཚུར་ཤོག་རྒྱལ་པོའི་དྲུང་དུ་འདུ་འདོང་ངོ་། །</s>
  </p>
  <p id="58">
    <s id="58:1">དེའུ་ཅག་གི་ཞལ་ཅེ་གཅོད་དོ་ཞེས་དེ་དག་དོང་བ་ལས་ལམ་གྱི་བར་དེ་ན་ཆུ་བོ་གཏིང་ཟབ་པ་ཞིག་ཡོད་དེ། </s>
  </p>
  <p id="59">
    <s id="59:1">ཆུ་དེའི་ནང་ནས་ཚུར་ཤིང་མཁན་ཞིག་སྟེའུ་ཁ་ནས་ཁྱེར་ཏེ་འོང་ངོ་། །</s>
  </p>
  <p id="60">
    <s id="60:1">དེ་ལ་དབྱུག་པ་ཅན་གྱིས་ཆུའི་གཏིང་ཅི་ཙམ་ཞེས་དྲིས་པ་ [271b.7]དང་།</s>
    <s id="60:2">ཆུའི་གཏིང་ཟབ་བོ་ཞེས་སྨྲས་པས་སྟེའུ་ཆུར་ལྷུང་སྟེ། སྟེའུ་མ་རྙེད་པ་དང་།</s>
    <s id="60:3">དེས་དབྱུག་པ་ཅན་བཟུང་ནས།</s>
    <s id="60:4">ཁྱོད་ཀྱིས་ངའི་སྟེའུ་ཆུར་བསྐྱུར་རོ། །དེས་སྨྲས་པ་ངས་མ་བསྐྱུར་རོ། །</s>
    <s id="60:5">ཚུར་ཤོག་རྒྱལ་པོའི་དྲུང་དུ་འདོང་དང་། དེའུ་ཅག་གི་ཞལ་ཅེ་གཅོད་དོ་ཞེས་ [272a.1]སྨྲས་ནས་འདོང་ངོ་། །</s>
  </p>
  <p id="61">
    <s id="61:1">དེ་ལུས་ངལ་ནས་ཆང་ཚོང་གི་ཁྱིམ་དུ་སོང་སྟེ། </s>
  </p>
  <p id="62">
    <s id="62:1">ཆང་བསླངས་ནས་</s>
    <s id="62:2">ཆང་ཚོང་མ་དེ་ལ་བུ་ཕོ་ཞིག་བཙས་ཏེ།</s>
  </p>
  <p id="63">
    <s id="63:1">བུ་གོས་ཀྱིས་གཡོགས་ཏེ་བསྙལ་བ་ལ་བ་ལས། དབྱུག་པ་ཅན་དེའི་སྟེང་དུ་འདུག་པ་དང་། ཁྱེའུ་དེ་སྲོག་དང་བྲལ་བར་གྱུར་ཏོ། ། </s>
  </p>
  <p id="64">
    <s id="64:1">[272a.2]དེས་ཀྱང་དབྱུག་པ་ཅན་བཟུང་སྟེ།  ཁྱོད་ཀྱིས་ངའི་བུ་བསད་ཀྱིས་བུ་བྱིན་ཅིག །</s>
  </p>
  <p id="65">
    <s id="65:1">དེས་སྨྲས་པ། ངས་མ་བསད་ན་ཁྱོད་ཀྱི་བུ་ངས་ཇི་ལྟར་བྱིན། </s>
  </p>
  <p id="66">
    <s id="66:1">དེས་ཚུར་ཤོག་རྒྱལ་པོའི་དྲུང་དུ་འདོང་དང་། དེའུ་ཅག་གི་ཞལ་ཅེ་གཅོད་དོ་ཞེས་སྨྲས་ནས། </s>
  </p>
  <p id="67">
    <s id="67:1">དེ་དག་དོང་བ་ལས་གནས་གཞན་ཞིག་ [272a.3]ན་ཤིང་ཤ་ཀོ་ཏ་ཀ་ལ་བྱ་རོག་ཅིག་འདུག་པ་དེས་དབྱུག་པ་ཅན་མཐོང་ནས། </s>
  </p>
  <p id="68">
    <s id="68:1">གར་འགྲོ་ཞེས་སྨྲས་པ་དང་།</s>
    <s id="68:2">ང་ནི་མི་འགྲོ་ན་འདི་དག་གིས་ང་ཁྲིད་དོ། ། གང་དུ་ཁྲིད་རྒྱལ་པོའི་དྲུང་དུའོ། །</s>
    <s id="68:3">འོ་ན་ཁོ་བོའི་འཕྲིན་ཞིག་ཀྱང་རྒྱལ་པོ་ལ་བྱོས་ཤིག །གནས་འདི་ཞེས་བགྱི་བ་ན་</s>
    <s id="68:4">[272a.4]ཤིང་ཤ་ཀོ་ཏ་ཀ་དེ་ལ་བྱ་རོག་ཅིག་འདུག་པ།</s>
    <s id="68:5">བདག་ཤིང་གཞན་གྱི་ཁ་ན་འདུག་པའི་ཚེ་སྐད་མི་སྙན་ལ།</s>
    <s id="68:6">ཤིང་འདིའི་ཁར་འོངས་ན་ ངོ་མཚར་དུ་སྐད་སྙན་ན།</s>
  </p>
  <p id="69">
    <s id="69:1">དེ་ཅིའི་ཕྱིར་དེ་སྐད་མཆིའོ་ཞེས་སྨྲོས་ཤིག །</s>
    <s id="69:2">དེ་ནས་ཡང་གནས་གཞན་ཞིག་ཏུ་སྦྲུལ་ཞིག་གིས་མཐོང་ནས་</s>
  </p>
  <p id="70">
    <s id="70:1">སྔ་མ་ [272a.5]བཞིན་དུ་བདག་གི་འཕྲིན་འདི་ཞུས་ཤིག །</s>
    <s id="70:2">བདག་ནམ་ཁུང་ནས་ཕྱིར་འབྱུང་བའི་ཚེ་ནི་བདེ།</s>
  </p>
  <p id="71">
    <s id="71:1">སླར་འཇུག་པའི་ཚེ་ནི་སྡུག་བསྔལ་ན་ཅིའི་ཕྱིར་དེ་ལྟར་གྱུར་ཅེས་ཞུས་ཤིག །</s>
    <s id="71:2">དེ་དག་དོང་བ་ལས། གནས་གཞན་ཞིག་ན་ན་ཆུང་མ་གཞོན་ནུ་ཞིག་གིས་མཐོང་ནས།</s>
  </p>
  <p id="72">
    <s id="72:1">སྔ་མ་བཞིན་དུ་ཁོ་མོའི་འཕྲིན་ཡང་ [272a.6]ཞུས་ཤིག །</s>
    <s id="72:2">ནམ་ཁོ་མོ་ཕ་མའི་ཁྱིམ་ན་འདུག་པའི་ཚེ། གྱོས་པོའི་ཁྱིམ་འདོད་གྱོས་པོའི་ཁྱིམ་ན་འདུག་པའི་ཚེ་ཕ་མའི་ཁྱིམ་འདོད་ན དེ་ཅིའི་ཕྱིར་ཞུས་ཤིག་ཅེས་སྨྲས་ནས།</s>
  </p>
  <p id="73">
    <s id="73:1">དེ་དག་དོང་བ་ལས་རྒྱལ་པོའི་དྲུང་དུ་ཕྱིན་པ་དང་། དེ་དག་རྒྱལ་པོའི་རྐང་པ་ལ་མགོ་བོས་ཕྱག་འཚལ་ཏེ།  [272a.7]ཕྱོགས་གཅིག་ཏུ་འདུག་གོ། །</s>
  </p>
  <p id="74">
    <s id="74:1">དེ་ནས་རྒྱལ་པོས་དེ་དག་ལ་ཁྱོད་ཅི་ལ་འོངས་ཞེས་དྲིས་པ་དང་། དེ་དག་གིས་དབྱུག་པ་ཅན་དང་། ཁྱིམ་བདག་རྩོད་པ་དེ་དག་ཐམས་ཅད་སྨྲས་སོ། །</s>
  </p>
  <p id="75">
    <s id="75:1">རྒྱལ་པོས་དབྱུག་པ་ཅན་ལ་སྨྲས་པ།</s>
    <s id="75:2">ཁྱོད་ཀྱིས་གླང་བརྙས་སམ། བརྙས་སོ། །</s>
    <s id="75:3">[272b.1]འོ་ན་ཕྱིར་བྱིན་ནམ།</s>
    <s id="75:4">གླང་བདག་གིས་མཐོང་བར་བྱིན་ཏོ། ། ཁས་ནི་མ་གཏད་དོ། །</s>
  </p>
  <p id="76">
    <s id="76:1">རྒྱལ་པོས་སྨྲས་པ།</s>
    <s id="76:2">དབྱུག་པ་ཅན་དེས་གླང་ཕྱིར་བྱིན་ཏེ། མ་སྨྲས་པས་ན།</s>
    <s id="76:3">ལྕེ་ཆོད་ཅིག་ཁྱིམ་བདག་ཀྱང་གླང་འོངས་པར་མཐོང་ལ་མ་བཏགས་པས་ནི། མིག་ཕྱུང་ཤིག་ཅེས་བརྗོད་དོ། །</s>
  </p>
  <p id="77">
    <s id="77:1">[272b.2]ཁྱིམ་བདག་གིས་སྨྲས་པ། དབྱུག་པ་ཅན་གྱིས་གཅིག་ཏུ་ན་བདག་གི་གླང་ཕྲོགས།  གཉིས་སུ་ན་བདག་གི་མིག་ཕྱུང་བ་བས། དབྱུག་པ་ཅན་རྒྱལ་བར་གྱུར་ཀྱང་བླའོ། །</s>
  </p>
  <p id="78">
    <s id="78:1">མི་གཅིག་གིས་ལྷ་དབྱུག་པ་ཅན་གྱིས་བདག་གི་རྟ་རྒོད་མ་བཀུམ་མོ་ཞེས་སྨྲས་པ་དང་།</s>
    <s id="78:2">རྒྱལ་ [272b.3]པོས་དབྱུག་པ་ཅན་ལ་ཁྱོད་ཀྱིས་རྟ་ཅི་ལྟར་བསད་ཅེས་དྲིས་ན</s>
  </p>
  <p id="79">
    <s id="79:1">བདག་ལམ་དུ་ཞུགས་ཏེ་མཆིས་པ་ལས། མི་འདིས་རྟ་མ་གཏོང་ཤིག་ཅེས་མཆི་བ་ལས།</s>
    <s id="79:2">བདག་གིས་རྡོ་བ་གཅིག་བླངས་ཏེ། འཕངས་པ་ལས་རྟ་གུམ་མོ། །</s>
    <s id="79:3">རྒྱལ་པོས་སྨྲས་པ། རྟ་བདག་གིས་རྟ་མ་ [272b.4]གཏོང་ཤིག་ཅེས་སྨྲས་པས། རྟ་བདག་ནི་ལྕེ་ཆོད་ཤིག །</s>
    <s id="79:4">དབྱུག་པ་ཅན་ནི་རྡོ་བ་འཕངས་པས་ལག་པ་ཆོད་ཅིག །</s>
  </p>
  <p id="80">
    <s id="80:1">མི་དེས་སྨྲས་པ། གཅིག་ཏུ་ན་བདག་གི་རྟ་བསད། གཉིས་སུ་བདག་གི་ལྕེ་བཅད་པ་བས། དབྱུག་པ་ཅན་རྒྱལ་བར་གྱུར་ཀྱང་བླའོ། །</s>
  </p>
  <p id="81">
    <s id="81:1">ཤིང་མཁན་ [272b.5]གྱིས་སྨྲས་པ། དབྱུག་པ་ཅན་གྱིས་བདག་ལ་ཆུའི་གཏིང་ཅི་ཙམ་དུ་ཟབ་ཅེས་དྲིས་པས། ཁ་ན་སྟེའུ་ཐོགས་པ་ཆུར་ལྟུང་ངོ་ཞེས་གསོལ་པ་དང་།</s>
    <s id="81:2">རྒྱལ་པོས་སྨྲས་པ། རྫས་ཅི་ཁྱེར་ཡང་ཕྲག་པ་ལ་བཀུར་བའི་རིགས་ཀྱི་ཁ་ན་ཁྱེར་བས། ཤིང་མཁན་གྱི་མདུན་སོ་གཉིས་ [272b.6]ཆོག་ཤིག །དབྱུག་པ་ཅན་ནི་ཆུའི་གཏིང་ཟབ་བམ་ཞེས་དྲིས་པས་ལྕེ་ཆོད་ཅིག །</s>
  </p>
  <p id="82">
    <s id="82:1">ཤིང་མཁན་གྱིས་སྨྲས་པ། གཅིག་ཏུ་ན་བདག་གི་སྟེའུ་སྟོར།  གཉིས་སུ་ན་བདག་གི་སོ་བཅག་པ་པ་བས། དབྱུག་པ་ཅན་རྒྱལ་བར་གྱུར་ཀྱང་བླའོ། །</s>
  </p>
  <p id="83">
    <s id="83:1">ཆང་ཚོང་མས་སྨྲས་པ།</s>
    <s id="83:2">དབྱུག་ [272b.7]པ་ཅན་གྱིས་བདག་གི་བུ་བསད་དོ། །</s>
  </p>
  <p id="84">
    <s id="84:1">དབྱུག་པ་ཅན་གྱིས་སྨྲས་པ། བདག་ངལ་བས་ཆང་སློང་དུ་མཆིས་པས། སྟན་ལ་མ་བལྟས་པར་སྟན་ལ་འདུག་པས། འོག་ན་བུ་མཆིས་པ་མ་ཚོར་ཏེ་བུ་གུམ་མོ། །</s>
    <s id="84:2">རྒྱལ་པོས་སྨྲས་པ། ཆང་ཚོང་མ་ཁྱོད་བུ་གོར་བསྙལ་ལ་གོས་ [273a.1]ཀྱིས་མི་མངོན་པར་གཡོགས་པས་ཉེས་སོ། ། དབྱུག་པ་ཅན་ཁྱོད་སྟན་ལ་མི་རྟོག་པར་འདུག་པ་ཉེས་ཀྱིས།</s>
    <s id="84:3">དབྱུག་པ་ཅན་ཁྱོད་ཁྱོ་བྱོས་ལ་བུ་ཡོད་པར་གྱིས་ཤིག་ཅེས་སྨྲས་སོ། །</s>
  </p>
  <p id="85">
    <s id="85:1">ཆང་ཚོང་མས་སྨྲས་པ། གཅིག་ཏུ་ན་བདག་གི་བུ་བསད། གཉིས་སུ་ན་བདག་གི་ཁྱོ་ [273a.2]བྱས་པ་བས། དབྱུག་པ་ཅན་རྒྱལ་བར་གྱུར་ཀྱང་བླའོ། །</s>
  </p>
  <p id="86">
    <s id="86:1">ཐག་པའི་ཆུང་མས་སྨྲས་པ། དབྱུག་པ་ཅན་གྱིས་བདག་གི་ཁྱོ་བཀུམ་མོ། །</s>
    <s id="86:2">དབྱུག་པ་ཅན་གྱིས་སྨྲས་པ། བདག་ལ་དགྲ་མངས་པས་འཇིགས་ཏེ།</s>
  </p>
  <p id="87">
    <s id="87:1">རྩིག་པ་ལས་བརྒལ་ནས་བྲོས་པ་ལས། ཕག་ན་ [273a.3]མི་ཡོད་པ་མ་མཐོང་སྟེ་ གུམ་མོ། །</s>
    <s id="87:2">རྒྱལ་པོས་སྨྲས་པ། སོང་ལ་འདི་ཉིད་ཁྱོད་ཀྱི་ཁྱོ་གྱིས་ཤིག །</s>
    <s id="87:3">དེས་སྨྲས་པ། གཅིག་ཏུ་ན་བདག་གི་ཁྱོ་བསད་གཉིས་སུ་ན་འདི་ཁྱོ་བྱས་པ་བས། དབྱུག་པ་ཅན་རྒྱལ་བར་གྱུར་ཀྱང་བླའོ། །</s>
  </p>
  <p id="88">
    <s id="88:1">དེ་དག་སོ་སོ་ནས་ཞལ་ཅེ་བཅད་དེ།  [273a.4]དབྱུག་པ་ཅན་ཡུལ་བྱིན་ནས་ཉེས་པ་ཀུན་ལས་ཐར་རོ། །</s>
    <s id="88:2">རྒྱལ་པོ་དེ་ཡང་བུད་མེད་གཉིས་ཤིག་བུ་གཅིག་ལ་རྩོད་དེ།</s>
  </p>
  <p id="89">
    <s id="89:1">རྒྱལ་པོ་བློ་མཁས་པས་བརྟགས་ནས།  བུད་མེད་གཉིས་ལ་འདི་སྐད་ཅེས་བསྒོའོ། །</s>
    <s id="89:2">ཁྱོད་གཉིས་ཀྱིས་བུའི་ལག་པ་རེ་རེ་ནས་བཟུང་སྟེ།</s>
  </p>
  <p id="90">
    <s id="90:1">དྲངས་ལ་ [273a.5]གང་གིས་ཐོབ་པ་བུར་ཁྱེར་ཅིག་ཅེས་བསྒོ་བ་དང་།</s>
    <s id="90:2">བུའི་མ་མ་ཡིན་པ་དེས་བུ་ལ་སྙིང་རྗེ་མེད་པས་སྣད་ཀྱིས་མི་དོགས་ཏེ། མཐུ་ཅི་ཡོད་པས་དྲངས་སོ། །</s>
  </p>
  <p id="91">
    <s id="91:1">བུའི་མ་གང་ཡིན་པ་དེས་ནི་བུ་ལ་བྱམས་པས་སྣད་ཀྱིས་དོགས་ཏེ།  སྟོབས་ཀྱིས་ཐུབ་ཀྱང་དྲག་ཏུ་མི་འདྲེན་ནོ། །</s>
  </p>
  <p id="92">
    <s id="92:1">རྒྱལ་ [273a.6]པོས་ཀྱང་བརྟགས་ནས།  དྲག་ཏུ་དྲངས་པ་དེ་ལ་འདི་ནི་ཁྱོད་ཀྱི་བུ་མ་ཡིན་ཏེ། བུད་མེད་ཅིག་ཤོས་ཀྱི་བུ་ཡིན་པས་ན།  དྲང་པོར་སྨྲོས་ཤིག་ཅེས་སྨྲས་པ་དང་།</s>
    <s id="92:2">དལ་གྱིས་འདྲེན་པའི་བུ་ཡིན་པར་གྱུར་ཏེ་བུ་ཁྱེར་རོ། །</s>
    <s id="92:3">དེ་ནས་ཡང་མི་གཉིས་ཤིག་རས་ཡུག་གཅིག་ལ་རྩོད་དེ</s>
  </p>
  <p id="93">
    <s id="93:1">[273a.7]རྒྱལ་པོའི་དྲུང་དུ་ལྷགས་པ་ལས། རྒྱལ་པོས་བརྟགས་ནས་ཞལ་ཅེ་གོང་མ་བཞིན་དུ་བཅད་དོ། །</s>
  </p>
  <p id="94">
    <s id="94:1">དེ་ནས་དབྱུག་པ་ཅན་གྱིས་རྒྱལ་པོ་ལ་འདི་སྐད་གསོལ་ཏོ། །</s>
  </p>
  <p id="95">
    <s id="95:1">འདི་དག་གིས་བདག་བཟུང་སྟེ།  ཁྲིད་ཅིང་མཆི་བ་ན།</s>
  </p>
  <p id="96">
    <s id="96:1">སྦྲུལ་ཞིག་གི་འཕྲིན་དུ་འདི་སྐད་ཅེས་མཆིའོ། །</s>
    <s id="96:2">བདག་ [273b.1]ཁུང་བུ་ནས་ཕྱིར་བྱུང་ཞིང་མཆི་བའི་ཚེ་ནི་བདེ།</s>
  </p>
  <p id="97">
    <s id="97:1">སླར་འཇུག་པའི་ཚེ་ནི་སྡུག་བསྔལ་ན།  ཅིའི་ཕྱིར་ན་དེ་ལྟར་གྱུར་པ་ཞུས་ཤིག་ཅེས་མཆིའོ། །</s>
    <s id="97:2">རྒྱལ་པོས་སྨྲས་པ། སྦྲུལ་དེ་ལ་ཁྱོད་ཀྱིས་འདི་སྐད་ཅེས་གྱིས་ཤིག །ཁྱོད་མི་ཁྲོ་ཞིང་བཀྲེས་པས་ཁུང་ནས་ཕྱིར་འབྱུང་བའི་ཚེ་བདེའོ། །</s>
  </p>
  <p id="98">
    <s id="98:1">[273b.2]ཕྱིར་བྱུང་ནས་ཁ་ཟས་མང་དུ་ཟོས་པ་ལས་བྱ་རྣམས་ཀྱིས་གཙེས་པས།</s>
    <s id="98:2">ཁྱོད་ཁྲོས་ནས་སྦོམ་པར་གྱུར་པས། སླར་འཇུག་པའི་ཚེ་ཁུང་བུར་ཐོགས་ནས་སྡུག་བསྔལ་ལོ་ཞེས་གྱིས་ཤིག །</s>
    <s id="98:3">ཁྱོད་ཀྱིས་ད་སྟེ་ཁ་ཟས་ཀྱི་ཚོད་ཤེས་ལ་མི་ཁྲོ་ན་ཇི་ལྟར་ཕྱིར་འབྱུང་བ་དང་འདྲ་བར་བདེ་བར་འཇུག་ [273b.3]གོ་ཞེས་སྨྲོས་ཤིག །</s>
    <s id="98:4">དེ་ནས་ན་ཆུང་མ་གཞོན་ནུའི་འཕྲིན་སྨྲས་པ་དང་།</s>
    <s id="98:5">རྒྱལ་པོས་སྨྲས་པ། ན་ཆུང་མ་གཞོན་ནུ་དེ་ལ་ཁྱོད་ཕ་མའི་ཁྱིམ་ན་མཛའ་བོ་ཞིག་འདུག་སྟེ</s>
  </p>
  <p id="99">
    <s id="99:1">ནམ་གྱོས་པོའི་ཁྱིམ་ན་འདུག་པའི་ཚེ་ནི་མཛའ་བོ་ལ་ཆགས་པས་ཕ་མའི་ཁྱིམ་དུ་འགྲོ་འདོད་ནམ་ཕ་མའི་ཁྱིམ་ན་ [273b.4]འདུག་པའི་ཚེ་མཛའ་བོ་སྐྱོ་སྟེ</s>
  </p>
  <p id="100">
    <s id="100:1">ཁྱོ་ལ་ཆགས་པས་གྱོས་པོའི་ཁྱིམ་དུ་འགྲོ་འདོད་པ་ཡིན་པས།</s>
    <s id="100:2">གནས་གཅིག་སྤོངས་ལ་གཅིག་ལེགས་པར་ཟུང་ཤིག །དེ་ལྟ་བུའི་གནོད་པ་མེད་པར་འགྱུར་རོ་ཞེས་སྨྲོས་ཤིག །</s>
    <s id="100:3">གནས་གཞན་ཞིག་ན་ཤིང་ཤ་ཀོ་ཏ་ཀ་ལ་བྱ་རོག་ཅིག་འདུག་པའི་ [273b.5]འཕྲིན་སྨྲས་པ་དང་།</s>
    <s id="100:4">རྒྱལ་པོས་སྨྲས་པ། ཤིང་དེའི་འོག་ན་གསེར་ཡོད་པས་ཁྱོད་ཀྱི་སྐད་སྙན་པ་ཡིན་ནོ། །</s>
  </p>
  <p id="101">
    <s id="101:1">ཤིང་གཞན་གྱི་དྲུང་ན་གསེར་མེད་པས་སྐད་མི་སྙན་ནོ་ཞེས་གྱིས་ཤིག །</s>
    <s id="101:2">རྒྱལ་པོས་དབྱུག་པ་ཅན་ལ་སྨྲས་པ། ཁྱོད་ལ་ཉེས་པ་མང་དུ་བྱུང་ཡང་ངས་བཏང་ [273b.6]ངོ་། །</s>
  </p>
  <p id="102">
    <s id="102:1">ཁྱོད་ནི་དབུལ་ཕོངས་ཀྱི་ཤིང་གི་འོག་ན་གསེར་གྱི་གཏེར་ཡོད་པ་བརྐོས་ལ་ཁྱེར་ཅིག །</s>
  </p>
  <p id="103">
    <s id="103:1">དབྱུག་པ་ཅན་གྱིས་རྒྱལ་པོས་བསྒོ་བ་བཞིན་སོ་སོའི་འཕྲིན་ཡང་བསྒོ་ནས། </s>
  </p>
  <p id="104">
    <s id="104:1">ཤིང་དྲུང་ནས་གསེར་ཡང་ཕྱུང་སྟེ་ཁྱེར་རོ། །དེ་ཕྱིན་ཅད་སོ་ཚིས་ཚུགས་ནས་ཅིས་ཀྱང་མི་བྲེལ་ཏེ། </s>
  </p>
  <p id="105">
    <s id="105:1">[273b.7]ཚེ་གཅིག་ཏུ་ཕྱུག་ཅིང་བདེ་སྐྱིད་པར་གྱུར་ཏོ། །</s>
  </p>
  <p id="106">
    <s id="106:1">ཀུན་དགའ་བོ་དེའི་ཚེ་དེའི་དུས་ན་རྒྱལ་པོ་མཛེས་པ་དེ་གཞན་དུ་མ་སེམས་ཤིག །</s>
    <s id="106:2">དེ་ནི་ད་ལྟར་ང་ཡིན་ནོ། །</s>
  </p>
  <p id="107">
    <s id="107:1">དེའི་ཚེ་དེའི་དུས་ན་བྲམ་ཟེ་དབྱུག་པ་ཅན་དེ་ནི་བྲམ་ཟེ་ཕྱིན་ཏེ་ལོ་ཤུ་ཤ་ཡིན་ནོ། །</s>
  </p>
  <p id="108">
    <s id="108:1">ངས་སྔོན་ཡང་སྡུག་བསྔལ་བ་ལས་ [274a.1]ཐར་བར་བྱས་ཏེ། </s>
  </p>
  <p id="109">
    <s id="109:1">རིན་པོ་ཆེ་བྱིན་ནས་བདེ་སྐྱིད་པར་བྱས་སོ། །</s>
  </p>
  <p id="110">
    <s id="110:1">ད་མངོན་པར་སངས་རྒྱས་ནས་ཀྱང་སྡུག་བསྔལ་བ་ལས་ཐར་བར་བྱས་ཏེ། </s>
  </p>
  <p id="111">
    <s id="111:1">ཟད་མི་ཤེས་པའི་ཆོས་རིན་པོ་ཆེའི་གཏེར་བྱིན་ནོ། །</s>
  </p>
  <p id="112">
    <s id="112:1">བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས།</s>
    <s id="112:2">ཚེ་ [274a.2]དང་ལྡན་པ་ཀུན་དགའ་བོ་དང་། འཁོར་མང་པོ་རྣམས་བཅོམ་ལྡན་འདས་ཀྱིས་གསུངས་པ་ལ་རྗེས་སུ་ཡི་རངས་ནས་མངོན་པར་དགའོ། །</s>
  </p>
  <p id="113">
    <s id="113:1">ཁྱིམ་བདག་དབྱུག་པ་ཅན་ཞེས་བྱ་བའི་ལེའུ་སྟེ་སུམ་ཅུ་དགུ་པའོ།། །།</s>
  </p>
</text>
