<?xml version='1.0' encoding='utf-8'?>
<text>
  <p id="1">
    <s id="1:1">བམ་པོ་དགུ་པ། </s>
  </p>
  <p id="2">
    <s id="2:1">འདི་སྐད་བདག་གིས་ཐོས་པའི་དུས་གཅིག་ན། </s>
  </p>
  <p id="3">
    <s id="3:1">བཅོམ་ལྡན་འདས་མཉན་ཡོད་ན། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་ [236a.3]དགའ་ར་བ་ན་བཞུགས་སོ། །</s>
  </p>
  <p id="4">
    <s id="4:1">དེའི་ཚེ་ན་ལྷ་སྦྱིན་རབ་ཏུ་བྱུང་མོད་ཀྱིས་</s>
    <s id="4:2">རྙེད་པ་ལ་ཆགས་པས་</s>
    <s id="4:3">མཚམས་མེད་པའི་ལས་ཀྱིས་</s>
    <s id="4:4">རི་བསྙིལ་ནས་སངས་རྒྱས་མནན་པ་དང་།</s>
    <s id="4:5">ཞབས་ལ་ཤིང་གི་ཚལ་བ་འཛུགས་པ་དང་།</s>
    <s id="4:6">གླང་པོ་ཆེ་སྨྱོན་པ་བཏང་བ་དང་།</s>
    <s id="4:7">འཐུན་པའི་དགེ་འདུན་གྱི་དབྱེན་བྱེད་ [236a.4]པ་དང་།</s>
    <s id="4:8">ཟག་པ་ཟད་པའི་དགེ་སློང་མ་བསད་པ་དང་།</s>
    <s id="4:9">མི་དགེ་བའི་ལས་འདི་དག་བྱས་ནས</s>
  </p>
  <p id="5">
    <s id="5:1">སྐྱེ་བ་ཕྱི་མ་ལ་རྣམ་པར་སྨིན་པས་འཇིགས་ཏེ། </s>
  </p>
  <p id="6">
    <s id="6:1">མུ་སྟེགས་པའི་སྟོན་པ་དྲུག་གི་ཐད་དུ་སོང་ནས་དྲིས་སོ། །</s>
  </p>
  <p id="7">
    <s id="7:1">སྟོན་པ་དྲུག་གིས་ཀྱང་ངན་པར་ལྟ་བའི་ཆོས་སྡིག་པ་བྱས་ཀྱང་སྡིག་པར་མི་ [236a.5]འགྱུར་ལ་དགེ་བ་བྱས་ཀྱང་</s>
    <s id="7:2">བསོད་ནམས་སུ་མི་འགྱུར་བའི་ཆོས་བསྟན་ནས།</s>
  </p>
  <p id="8">
    <s id="8:1">དེ་ལ་ཡིད་ཆེས་ཏེ། </s>
  </p>
  <p id="9">
    <s id="9:1">དགེ་བའི་རྩ་བ་བཅད་དོ། །</s>
  </p>
  <p id="10">
    <s id="10:1">དེའི་ཚེ་ན་ཀུན་དགའ་བོས་ཕུ་ནུ་བོ་ལ་སྙིང་བརྩེ་བའི་ཕྱིར་</s>
    <s id="10:2">རབ་ཏུ་མི་དགའ་སྟེ། ངུས་ནས་</s>
    <s id="10:3">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="11">
    <s id="11:1">ལྷ་སྦྱིན་གཏི་ [236a.6]མུག་ཅན་ནི་</s>
    <s id="11:2">མི་དགེ་བའི་ལས་ཁ་ན་མ་ཐོ་བ་བགྱིས་ཏེ།</s>
  </p>
  <p id="12">
    <s id="12:1">དགེ་བའི་རྩ་བ་བཅད་ནས་</s>
    <s id="12:2">ཤཱཀྱའི་རིགས་རྣམས་ཀྱང་སུན་འབྱིན་ནོ། །</s>
  </p>
  <p id="13">
    <s id="13:1">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
    <s id="13:2">ལྷ་སྦྱིན་འདི་ནི་</s>
    <s id="13:3">ཚེ་འདི་འབའ་ཞིག་ལ་རྙེད་པ་དང་གྲགས་པའི་ཕྱིར་དགེ་བའི་རྩ་བ་བཅད་པར་མ་ཟད་ཀྱི། [236a.7]</s>
    <s id="13:4">འདས་པའི་དུས་ན་</s>
    <s id="13:5">ཡང་རྙེད་པ་དང་གྲགས་པའི་ཕྱིར་</s>
    <s id="13:6">ལུས་དང་སྲོག་ཀྱང་སྟོང་པའི་ལས་བྱས་སོ། །</s>
  </p>
  <p id="14">
    <s id="14:1">དེ་ལ་དགེ་སློང་དག་ཐེ་ཚོམ་དུ་གྱུར་ནས། </s>
  </p>
  <p id="15">
    <s id="15:1">ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="16">
    <s id="16:1">ལྷ་སྦྱིན་གྱིས་འདས་པའི་དུས་ན་</s>
    <s id="16:2">ཡང་རྙེད་པ་དང་གྲགས་པའི་སླད་དུ་ལུས་ [236b.1]དང་སྲོག་སྟོང་པའི་ལས་བགྱིས་པ་ཅི་ལྟ་བུ་ལགས་ཞེས་གསོལ་པ་དང་།</s>
    <s id="16:3">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
    <s id="16:4">ཀུན་དགའ་བོ་</s>
    <s id="16:5">སྔོན་འདས་པའི་དུས་ན།</s>
  </p>
  <p id="17">
    <s id="17:1">བསྐལ་པ་གྲངས་མེད་དཔག་ཏུ་མེད་བསམ་གྱིས་མི་ཁྱབ་པའི་ཕ་རོལ་ན། </s>
  </p>
  <p id="18">
    <s id="18:1">འཛམ་བུའི་གླིང་འདིར་ [236b.2]ཡུལ་བཱ་རཱ་ཎ་སཱི་ན་</s>
    <s id="18:2">བྲམ་ཟེ་ཧ་ཡི་ཞེས་བྱ་བ་ཞིག་ཡོད་དེ།</s>
  </p>
  <p id="19">
    <s id="19:1">དེས་རིགས་མཉམ་པ་ལས་ཆུང་མ་བླངས་ཏེ་རིང་པོར་མ་ལོན་པར་</s>
    <s id="19:2">ཆུང་མ་སེམས་ཅན་དང་ལྡན་པར་གྱུར་ཏེ།</s>
  </p>
  <p id="20">
    <s id="20:1">ཟླ་བ་དགུ་ཚང་བ་ན་བུ་ཁྱེའུ་ཞིག་བཙས་ཏེ། </s>
  </p>
  <p id="21">
    <s id="21:1">དེ་ནས་བཙས་སྟོན་ཆེན་པོ་བྱས་ནས། </s>
  </p>
  <p id="22">
    <s id="22:1">བུའི་མིང་ཡང་ལེགས་ཚོལ་ཞེས་བྱ་ [236b.3]བར་བཏགས་ཏེ། </s>
  </p>
  <p id="23">
    <s id="23:1">མ་མ་ལ་གཏད་ནས་གསོས་སོ། །</s>
  </p>
  <p id="24">
    <s id="24:1">དེ་ནས་ཡང་སེམས་ཅན་དང་ལྡན་པར་གྱུར་ཏེ། </s>
  </p>
  <p id="25">
    <s id="25:1">སྔོན་མ་དེ་མཉེན་ཞིང་དེས་པ་ལས་</s>
    <s id="25:2">སེམས་ཅན་དང་ལྡན་པའི་འོག་ཏུ་གཏུམ་ཞིང་ཁྲོ་བར་གྱུར་ཏོ། །</s>
  </p>
  <p id="26">
    <s id="26:1">དེ་ནས་ཟླ་བ་དགུ་ཚང་བ་དང་ཁྱེའུ་ཞིག་བཙས་ཏེ། </s>
  </p>
  <p id="27">
    <s id="27:1">དེ་ལྟར་མ་ཡང་སྔོན་ལས་གྱུར་ [236b.4]པས།</s>
    <s id="27:2">བུའི་མིང་ཡང་ཉེས་ཚོལ་ཞེས་བྱ་བར་བཏགས་ཏེ།</s>
  </p>
  <p id="28">
    <s id="28:1">མ་མ་ལ་གཏད་ནས་གསོས་སོ། །</s>
  </p>
  <p id="29">
    <s id="29:1">ཁྱེའུ་སྤུན་གཉིས་ཕྱིས་ཆེར་སྐྱེས་ནས། </s>
  </p>
  <p id="30">
    <s id="30:1">སྤུན་གཉིས་རྒྱ་མཚོར་རིན་པོ་ཆེ་ལེན་པར་དོང་ངོ་། །</s>
  </p>
  <p id="31">
    <s id="31:1">སོ་སོ་ནས་འཁོར་དང་གྲོགས་ལྔ་བརྒྱ་ལྔ་བརྒྱ་རྙེད་ནས་ལམ་དུ་ཞུགས་སོ། །</s>
  </p>
  <p id="32">
    <s id="32:1">ལམ་ [236b.5]རིང་བས་ཞག་བདུན་གྱི་གནས་སུ་མ་ཕྱིན་པར་རྒྱགས་ཆད་དེ། </s>
  </p>
  <p id="33">
    <s id="33:1">སྲོག་དང་བྲལ་དུ་ཉེ་ནས། </s>
  </p>
  <p id="34">
    <s id="34:1">ལེགས་ཚོལ་དང་ཚོང་པ་གྲོགས་པོ་རྣམས་ཉམ་ཐག་སྟེ། </s>
  </p>
  <p id="35">
    <s id="35:1">ཐམས་ཅད་ལྟ་བརྗོད་ཅིང་ལྷ་རྣམས་ལ་མཆོད་པར་བྱེད་དོ། །</s>
  </p>
  <p id="36">
    <s id="36:1">དེ་ནས་འབྲོག་སྟོང་པ་དེ་ན་རྒྱང་མ་ནས་ སྐྱེད་ཤིང་བཟང་པོ་ཞིག་མཐོང་ནས།</s>
  </p>
  <p id="37">
    <s id="37:1">[236b.6]ཐམས་ཅད་སྐྱེད་ཤིང་གི་དྲུང་དུ་ལྷགས་པ་དང་།</s>
    <s id="37:2">ཤིང་གི་དྲུང་ན་</s>
    <s id="37:3">ཆུ་མིག་བཟང་པོ་ཞིག་ཀྱང་ཡོད་དེ།</s>
  </p>
  <p id="38">
    <s id="38:1">ཚོང་པ་རྣམས་ཆུ་མིག་དེ་ལ་འཐུངས་ནས།  བདག་ཅག་གིས་ལྷ་མཆོད་པའི་རྟགས་འདི་ཡིན་ནོ། ། ཞེས་སྨྲས་པ་དང་།</s>
    <s id="38:2">ལྷས་མངོན་སུམ་དུ་སྨྲས་ཏེ།</s>
  </p>
  <p id="39">
    <s id="39:1">སྐྱེད་ཤིང་གི་ཡལ་ག་ཆོག་ཤིག་ [236b.7]དང་འདོད་པ་ཐམས་ཅད་འབྱུང་ངོ་ཞེས་བསྒོའོ། །</s>
    <s id="39:2">དེ་ནས་ཡལ་ག་གཅིག་བཅད་པ་དང་།</s>
    <s id="39:3">བཏུང་བ་ཞིམ་པོར་བྱུང་ངོ་། །</s>
  </p>
  <p id="40">
    <s id="40:1">དེ་ནས་ཡལ་ག་གཅིག་བཅད་པ་དང་།</s>
    <s id="40:2">ཁ་ཟས་རོ་བརྒྱ་དང་ལྡན་པ་ཐམས་ཅད་བྱུང་ནས།</s>
  </p>
  <p id="41">
    <s id="41:1">དེ་དག་ཀུན་གྱིས་ཚིམ་པར་ཟོས་སོ། །</s>
  </p>
  <p id="42">
    <s id="42:1">དེ་ནས་ཡང་ཡལ་ག་གཅིག་ [237a.1]བཅད་པ་དང་།</s>
    <s id="42:2">གོས་རྣམ་པ་སྣ་ཚོགས་བྱུང་ངོ་། །</s>
  </p>
  <p id="43">
    <s id="43:1">དེ་ནས་ཡང་ཡལ་ག་གཅིག་བཅད་པ་དང་</s>
    <s id="43:2">ནོར་བུ་རིན་པོ་ཆེ་སྣ་ཚོགས་བྱུང་སྟེ།</s>
  </p>
  <p id="44">
    <s id="44:1">ཁལ་ཐམས་ཅད་ལོངས་སོ། །</s>
  </p>
  <p id="45">
    <s id="45:1">དེ་ནས་ཉེས་ཚོལ་ལ་སོགས་པ་ཐམས་ཅད་ཀྱང་དེར་ལྷགས་ཏེ། </s>
  </p>
  <p id="46">
    <s id="46:1">སྔ་མའི་ཡལ་ག་བཅད་པ་ལས་རིན་པོ་ [237a.2]ཆེ་སྣ་ཚོགས་ཁལ་ལོངས་པ་མཐོང་ནས། </s>
  </p>
  <p id="47">
    <s id="47:1">འདི་སྙམ་དུ་བསམས་སོ། །</s>
  </p>
  <p id="48">
    <s id="48:1">སྔ་མ་འདི་དག་གིས་ཡལ་ག་ལས་ཀྱང་རིན་པོ་ཆེ་ཆོག་པར་རྙེད་ན། </s>
  </p>
  <p id="49">
    <s id="49:1">ཤིང་འདིའི་རྩ་བ་ཕྱུང་ན་ནི་</s>
    <s id="49:2">ནོར་བུ་རིན་པོ་ཆེ་སྣ་ཚོགས་མང་དུ་རྙེད་དོ། །</s>
  </p>
  <p id="50">
    <s id="50:1">སྙམ་བསམས་ནས། </s>
  </p>
  <p id="51">
    <s id="51:1">ཤིང་གི་རྩ་བ་བརྐོ་བར་གཟས་སོ། ། </s>
  </p>
  <p id="52">
    <s id="52:1">[237a.3]དེ་ནས་ལེགས་ཚོལ་མི་དགའ་སྟེ་སྨྲས་པ།</s>
    <s id="52:2">བདག་ཅག་ནི་ཕོངས་ཏེ་སྲོག་དང་བྲལ་བ་ལས་</s>
    <s id="52:3">ཤིང་འདིས་བདག་ཅག་གི་སྲོག་གསོས་ཀྱིས་</s>
    <s id="52:4">ཁྱོད་ཤིང་འདི་མ་གཅོད་ཅེས་སྨྲས་ན་</s>
    <s id="52:5">ཉེས་ཚོལ་མ་ཉན་ཏེ་</s>
  </p>
  <p id="53">
    <s id="53:1">ཤིང་རྩ་བ་བཅད་དོ། །</s>
  </p>
  <p id="54">
    <s id="54:1">དེ་ནས་ལེགས་ཚོལ་ཀྱང་མཐོང་མི་འདོད་པར་</s>
    <s id="54:2">ཁལ་དང་བཅས་པ་སོང་བའི་འོག་ [237a.4]ཏུ་</s>
    <s id="54:3">ཤིང་གི་རྩ་བ་ནས་སྲིན་པོ་ལྔ་བརྒྱ་བྱུང་སྟེ།</s>
  </p>
  <p id="55">
    <s id="55:1">ཉེས་ཚོལ་དང་ཚོང་པ་ཀུན་ཟོས་སོ། །</s>
  </p>
  <p id="56">
    <s id="56:1">ཀུན་དགའ་བོ་དེའི་ཚེ་དེའི་དུས་ན་ལེགས་ཚོལ་དེ་ནི་</s>
    <s id="56:2">ད་ལྟར་ང་ཡིན་ནོ། །</s>
  </p>
  <p id="57">
    <s id="57:1">དེའི་ཕ་དེ་ནི་</s>
    <s id="57:2">ད་ལྟར་ངའི་ཡབ་ཟས་གཙང་མ་ཡིན་ནོ། །</s>
  </p>
  <p id="58">
    <s id="58:1">དེའི་མ་དེ་ནི་</s>
    <s id="58:2">ད་ལྟར་ངའི་ཡུམ་ལྷ་མཛེས་མ་ཡིན་ནོ། །</s>
  </p>
  <p id="59">
    <s id="59:1">ཉེས་ཚོལ་དེ་ནི་</s>
    <s id="59:2">ད་ལྟར་ལྷ་ [237a.5]སྦྱིན་ཡིན་ནོ། །</s>
  </p>
  <p id="60">
    <s id="60:1">ཀུན་དགའ་བོ་ལྷ་སྦྱིན་གྱིས་ད་ལྟར་འབའ་ཞིག་ང་ལ་གནོད་པ་བྱེད་པར་མ་ཟད་ཀྱིས་</s>
    <s id="60:2">རྙེད་པ་དང་གྲགས་པའི་ཕྱིར་</s>
    <s id="60:3">སྐྱེ་བ་ཐམས་ཅད་དུ་ང་ལ་གནོད་པ་བྱས་ན།</s>
  </p>
  <p id="61">
    <s id="61:1">ངས་ཕན་པའི་ཆོས་བསྟན་ཏེ་ཕན་པར་བྱས་ཀྱང་།</s>
    <s id="61:2">ལྷ་སྦྱིན་ནི་ང་ལ་དགྲར་འཛིན་ཏོ། །</s>
  </p>
  <p id="62">
    <s id="62:1">བཅོམ་ལྡན་འདས་ཀྱིས་ [237a.6]དེ་སྐད་ཅེས་གསུངས་ནས།  འཁོར་མང་པོ་རྣམས་རྗེས་སུ་ཡི་རངས་ནས་མངོན་པར་དགའོ། །</s>
  </p>
  <p id="63">
    <s id="63:1">ལེགས་ཚོལ་དང་ཉེས་ཚོལ་གཉིས་ཀྱི་ལེའུ་སྟེ་</s>
    <s id="63:2">སུམ་ཅུ་གཉིས་པའོ།། །།</s>
  </p>
</text>
