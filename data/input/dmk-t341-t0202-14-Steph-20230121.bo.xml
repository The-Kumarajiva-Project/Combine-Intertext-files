<?xml version='1.0' encoding='utf-8'?>
<text>
  <p id="1">
    <s id="1:1">[170b.6]བམ་པོ་བཞི་པ།</s>
    <s id="1:2">འདི་སྐད་བདག་གིས་ཐོས་པའི་དུས་གཅིག་ན།</s>
  </p>
  <p id="2">
    <s id="2:1">བཅོམ་ལྡན་འདས་རྒྱལ་པོའི་ཁབ་བྱ་རྒོད་སྤུངས་པའི་རི་ལ་བཞུགས་སོ། །</s>
  </p>
  <p id="3">
    <s id="3:1">དེའི་ཚེ་བཅོམ་ལྡན་འདས་ཀྱི་སྐུ་ལ་བསེར་མའི་སྙུན་གྱིས་བཟུང་ནས། </s>
  </p>
  <p id="4">
    <s id="4:1">སྨན་པ་འཚོ་བྱེད་ཀྱིས་སྨན་རྣམ་པ་སུམ་ཅུ་རྩ་གཉིས་དང་མར་དུ་སྦྱར་ [170b.7]ཏེ། </s>
  </p>
  <p id="5">
    <s id="5:1">ཉིན་རེ་བཞིན་སྨན་སྲང་སུམ་ཅུ་རྩ་གཉིས་གཉིས་གསོལ་ལོ། །</s>
    <s id="5:2">ལྷ་སྦྱིན་མ་རུངས་པ་དེ་ཕྲག་དོག་གི་སེམས་བསྐྱེད་ནས།</s>
  </p>
  <p id="6">
    <s id="6:1">སངས་རྒྱས་དང་མཉམ་པའོ་ཞེས་བསྒྲགས་ཏེ། </s>
  </p>
  <p id="7">
    <s id="7:1">བཅོམ་ལྡན་འདས་སྨན་གསོལ་ཞེས་ཐོས་ནས་</s>
  </p>
  <p id="8">
    <s id="8:1">སྨན་འདོད་ཅིང་།</s>
    <s id="8:2">སངས་རྒྱས་དང་འདྲ་བར་བྱ་བའི་ཕྱིར།</s>
    <s id="8:3">སྨན་པ་ [171a.1]འཚོ་བྱེད་ལ་བཅོམ་ལྡན་འདས་ལ་གསོལ་བའི་སྨན་ང་ལ་ཡང་སྦྱོར་ཏེ་ བྱིན་ཅིག་ཅེས་བསྒོའོ། །</s>
    <s id="8:4">དེ་ནས་འཚོ་བྱེད་ཀྱིས་སྨན་སྦྱར་ཏེ་ལྷ་སྦྱིན་ལ་བྱིན་པས། ཉིན་རེ་རེ་ལ་སྨན་སྲང་བཞི་བཞི་ཐོང་ཤིག་ཅེས་བསྒོ་བ་དང་།</s>
    <s id="8:5">ལྷ་སྦྱིན་གྱིས་ད་ལྟར་བཅོམ་ལྡན་འདས་ཉིན་རེ་རེ་སྲང་དུ་གསོལ་ཞེས་ [171a.2]དྲིས་པ་དང་།</s>
    <s id="8:6">འཚོ་བྱེད་ཀྱིས་བཅོམ་ལྡན་འདས་ད་ལྟར་ཉིན་རེ་རེ་སྲང་སུམ་ཅུ་རྩ་གཉིས་གཉིས་གསོལ་ཞེས་སྨྲས་པ་དང་།</s>
    <s id="8:7">ལྷ་སྦྱིན་གྱིས་ཁོ་བོ་ལ་ཡང་ཉིན་རེ་སྲང་སུམ་ཅུ་རྩ་གཉིས་གཉིས་བྱིན་ཅིག་ཅེས་བསྒོ་བ་དང་།</s>
    <s id="8:8">འཚོ་བྱེད་ཀྱིས་སྨྲས་པ། དེ་བཞིན་གཤེགས་པའི་སྐུ་དང་ཁྱོད་ [171a.3]མི་འདྲ་སྟེ</s>
  </p>
  <p id="9">
    <s id="9:1">ཁྱོད་ཀྱིས་མང་དུ་ཟོས་ན་</s>
  </p>
  <p id="10">
    <s id="10:1">མི་ཞུ་བས་གདོན་མི་ཟ་བར་ཕྱིས་ནད་དུ་འགྱུར་ཞེས་སྨྲས་པ་དང་།</s>
    <s id="10:2">ལྷ་སྦྱིན་གྱིས་སྨྲས་པ། ཅི་ཙམ་ཟོས་ན་ཞུ་བའི་དྲོད་ཁོ་བོ་ལ་ཡོད་དེ་ཁོ་བོ་དང་སངས་རྒྱས་བྱེ་བྲག་ཅི་ཡོད་ཞེས་སྨྲས་ནས།</s>
  </p>
  <p id="11">
    <s id="11:1">སངས་རྒྱས་དང་འདྲ་བར་ཉིན་གཅིག་ལ་སྨན་སྲང་སུམ་ཅུ་རྩ་ [171a.4]གཉིས་གཉིས་བཏང་ནས་སྨན་མ་ཞུ་སྟེ། </s>
  </p>
  <p id="12">
    <s id="12:1">རྩ་ཀུན་ཏུ་ཟུག་ནས་ཉམ་ཐག་སྟེ། </s>
  </p>
  <p id="13">
    <s id="13:1">ཤིན་ཏུ་སྡུག་བསྔལ་བའི་སྐད་ཕྱུང་ནས་འབོད་འགྲོགས་སོ། །</s>
  </p>
  <p id="14">
    <s id="14:1">དེ་ལ་བཅོམ་ལྡན་འདས་ཀྱིས་ཐུགས་བརྩེ་བར་དགོངས་ཏེ། </s>
  </p>
  <p id="15">
    <s id="15:1">རྒྱང་མ་ནས་ཕྱག་བརྐྱང་ནས་ལྷ་སྦྱིན་གྱི་མགོ་ལ་བྱུགས་པས་མོད་ལ་སྨན་ཀུན་ཞུ་ནས། </s>
  </p>
  <p id="16">
    <s id="16:1">[171a.5]ན་ཚའི་སྡུག་བསྔལ་དང་བྲལ་བར་གྱུར་ཏེ། </s>
  </p>
  <p id="17">
    <s id="17:1">ལྷ་སྦྱིན་གྱིས་བཅོམ་ལྡན་འདས་ཀྱི་ཕྱག་ཡིན་པར་ཤེས་ནས་འདི་སྐད་ཅེས་སྨྲས་སོ། །</s>
  </p>
  <p id="18">
    <s id="18:1">རྒྱལ་བུ་དོན་གྲུབ་ཀྱིས་ཤེས་པའི་རྩལ་དུ་སྨན་ཡང་བསླབས་ཏེ། </s>
  </p>
  <p id="19">
    <s id="19:1">སྨན་པ་ཡང་མཁས་པ་ལྟ་སྟེ་མི་འདོད་དོ་ཞེས་སྨྲས་སོ། །</s>
  </p>
  <p id="20">
    <s id="20:1">དེའི་ཚེ་ཀུན་དགའ་ [171a.6]བོས་དེ་སྐད་ཅེས་སྨྲས་པ་ཐོས་ནས།  ཤིན་ཏུ་མི་དགའ་སྟེ།</s>
  </p>
  <p id="21">
    <s id="21:1">པུས་མོ་ས་ལ་བཙུགས་ནས།  བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="22">
    <s id="22:1">ལྷ་སྦྱིན་འདི་ནི་བཀའ་དྲིན་མི་འཚལ་ཏེ། </s>
  </p>
  <p id="23">
    <s id="23:1">བཅོམ་ལྡན་འདས་ཀྱིས་དེ་ལ་ཐུགས་བརྩེ་བར་དགོངས་ནས། </s>
  </p>
  <p id="24">
    <s id="24:1">དེའི་ནད་ཡོངས་སུ་བསལ་ [171a.7]ཀྱང་སླར་མི་དགེ་བའི་སེམས་ཀྱིས་ཚིག་མི་དགོས་པར་སྨྲས་ཏེ། </s>
  </p>
  <p id="25">
    <s id="25:1">རྟག་ཏུ་བཅོམ་ལྡན་འདས་ལ་བསྔོའོ། །</s>
  </p>
  <p id="26">
    <s id="26:1">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
    <s id="26:2">ལྷ་སྦྱིན་གྱིས་ད་ལྟར་འདི་འབའ་ཞིག་ཏུ་ང་ལ་མི་དགེ་བའི་སེམས་བསྐྱེད་ནས་ང་ལ་གནོད་པར་སེམས་པར་ [171b.1]མ་ཟད་ཀྱིས།</s>
    <s id="26:3">སྔོན་འདས་པའི་དུས་ན་ཡང་ང་ལ་སྡིག་པའི་སེམས་བསྐྱེད་ནས་ང་བསད་པར་གྱུར་ཏོ། །</s>
  </p>
  <p id="27">
    <s id="27:1">ཀུན་དགའ་བོས་བཅོམ་ལྡན་འདས་ལ་གསོལ་པ། འདས་པའི་དུས་ན་ལྷ་སྦྱིན་གྱིས་ཅི་ལྟར་བགྱིས་པ་བསྟན་དུ་གསོལ། </s>
  </p>
  <p id="28">
    <s id="28:1">བཅོམ་ལྡན་འདས་ཀྱིས་བཀའ་སྩལ་པ།</s>
    <s id="28:2">[171b.2]སྔོན་འདས་པའི་བསྐལ་པ་གྲངས་མེད་དཔག་ཏུ་མེད་པའི་ཕ་རོལ་ན། འཛམ་བུའི་གླིང་འདིར་ཡུལ་བཱ་རཱ་ཎ་སཱི་ཞེས་བྱ་བ་ན།</s>
  </p>
  <p id="29">
    <s id="29:1">རྒྱལ་པོ་ཚངས་སྦྱིན་ཞེས་བྱ་བ་ཁྲོ་ཞིང་གཏུམ་ལ་སྙིང་རྗེ་མེད་དེ། </s>
  </p>
  <p id="30">
    <s id="30:1">འདོད་ཆགས་དང་ཞེ་སྡང་ཆེ་བ།</s>
    <s id="30:2">སྡིག་པའི་ལས་ཀྱིས་གཙེས་ཤིང་གསོད་པའི་ལས་ལ་ [171b.3]དགའ་བ་ཞིག་བྱུང་ངོ་། །</s>
  </p>
  <p id="31">
    <s id="31:1">དེའི་ཚེ་རྒྱལ་པོའི་རྨི་ལམ་དུ་གཅན་གཟན་གྱི་ལུས་སྤུ་གསེར་ལྟར་འདུག་པ།</s>
    <s id="31:2">སྤུའི་ཐོག་མ་ལ་གསེར་ལྟ་བུའི་འོད་འབྱུང་ཞིང་</s>
    <s id="31:3">གཡས་གཡོན་ཐམས་ཅད་གསེར་གྱི་མདོག་ཏུ་སྣང་བར་བྱེད་པའི་གཅན་གཟན་གཅིག་ཅིག་རྨིས་ནས།</s>
  </p>
  <p id="32">
    <s id="32:1">དེ་མ་ཐག་ཏུ་སད་དེ་འདི་སྙམ་དུ་འདི་ [171b.4]ལྟར་བདག་གིས་རྨི་ལམ་དུ་མཐོང་བ་འདི་ནི་གདོན་མི་ཟ་བར་ཡོད་ཀྱིས།</s>
    <s id="32:2">རྔོན་པ་དག་དེའི་པགས་པ་ཚོལ་དུ་གཞུག་གོ་སྙམ་དུ་བསམས་ནས</s>
  </p>
  <p id="33">
    <s id="33:1">རྔོན་པ་རྣམས་བསྡུས་ཏེ་ འདི་སྐད་ཅེས་བསྒོའོ། །</s>
    <s id="33:2">ཁོ་བོའི་རྨི་ལམ་དུ་གཅན་གཟན་གསེར་གྱི་མདོག་ཅན་སྤུའི་ཐོག་མ་ལ་གསེར་གྱི་མདོག་ལྟ་བུ་འབྱུང་ [171b.5]བ་ཅིག་རྨིས་ཏེ།</s>
  </p>
  <p id="34">
    <s id="34:1">འདི་ལྟ་བུ་ཞིག་ཡུལ་འདི་ན་ཡོད་པར་ངེས་ཀྱིས་ཁྱོད་རྣམས་ཀྱིས་ཀུན་དུ་ཚོལ་ལ།</s>
    <s id="34:2">དེའི་པགས་པ་བཤུས་ཏེ་ང་ལ་ཕུལ་ཅིག་དང་།</s>
    <s id="34:3">ཁྱོད་ཀྱི་བུ་ཚ་རབས་བདུན་ཚུན་ཅད་དུ་སྐྱིད་ཅིང་བདེ་བར་བྱའོ། །</s>
  </p>
  <p id="35">
    <s id="35:1">གལ་ཏེ་སྙིང་ནས་མ་བཙལ་ལམ་ལེ་ལོ་ཞིག་བྱས་ཏེ། </s>
  </p>
  <p id="36">
    <s id="36:1">མ་རྙེད་ན་ཁྱེད་རྣམས་རྩ་རྒྱུད་ [171b.6]ཚུན་ཅད་མེད་པར་བྱའོ་ཞེས་བསྒོའོ། །</s>
    <s id="36:2">དེ་ནས་རྔོན་པ་དེ་དག་ཤིན་ཏུ་མི་དགའ་སྟེ།</s>
  </p>
  <p id="37">
    <s id="37:1">དབེན་པའི་ཕྱོགས་ཞིག་ཏུ་ཐམས་ཅད་འདུས་ནས་འདི་སྐད་ཅེས་བགྲོས་སོ། །</s>
  </p>
  <p id="38">
    <s id="38:1">རྒྱལ་པོས་རྨིས་པའི་གཅན་གཟན་དེ་ནི་གནའ་ནས་མ་མཐོང་སྟེ། </s>
  </p>
  <p id="39">
    <s id="39:1">གལ་ཏེ་བདག་ཅག་གིས་མ་རྙེད་ན། </s>
  </p>
  <p id="40">
    <s id="40:1">རྒྱལ་པོའི་བཀའ་ [171b.7]ཁྲིམས་གཉན་པས་</s>
    <s id="40:2">བདག་ཅག་གསོད་པར་འགྱུར་རོ་ཞེས་བགྲོས་ནས།</s>
  </p>
  <p id="41">
    <s id="41:1">ལྷག་པར་མི་དགའ་བའི་སེམས་སྐྱེས་ཏེ་ཡང་འདི་སྐད་ཅེས་སྨྲས་སོ། །</s>
  </p>
  <p id="42">
    <s id="42:1">ཤིང་ཁུང་འདི་དག་ན་སྦྲུལ་གདུག་པ་དང་གཅན་གཟན་མ་རུངས་པ་མང་བས།</s>
    <s id="42:2">ལམ་རིང་པོར་འགྲོ་ཞིང་སྲོག་མི་ཕངས་པར་དོན་བསྒྲུབ་དུ་ནི་སྲོག་ [172a.1]དང་བསྡོས་སུ་ཡང་མི་ནུས་པས།</s>
    <s id="42:3">བདག་ཅག་གི་ནང་ན་མི་གང་ནུས་པ་གཅིག་ཅིག་ཚོལ་དུ་བཏང་ངོ་། །</s>
  </p>
  <p id="43">
    <s id="43:1">གལ་ཏེ་མི་དེས་མཐོང་བར་གྱུར་ན། </s>
  </p>
  <p id="44">
    <s id="44:1">གདོད་བདག་ཅག་སྦྲན་པར་བྱས་ན་ལེགས་སོ་ཞེས་སྨྲས་པ་དང་། མི་ཞིག་ལ་འདི་སྐད་ཅེས་སྨྲས་སོ། །</s>
  </p>
  <p id="45">
    <s id="45:1">ཁྱོད་སྲོག་དང་བསྡོས་ཏེ་ཀུན་དུ་ [172a.2]ཚོལ་དུ་སོང་ཅིག །</s>
  </p>
  <p id="46">
    <s id="46:1">གལ་ཏེ་རྙེད་ན་ངེད་སྤྱི་ལས་ནོར་བཀལ་ཏེ་མང་དུ་སྦྱིན་ནོ། །</s>
  </p>
  <p id="47">
    <s id="47:1">གལ་ཏེ་ཁྱོད་མ་འཁོར་ན་ཡང་ཁྱོད་ཀྱི་བུ་དང་། ཆུང་མ་ལ་སྦྱིན་ནོ་ཞེས་སྨྲས་ཏེ། </s>
  </p>
  <p id="48">
    <s id="48:1">མི་དེས་ཀྱང་འདི་སྙམ་དུ་བདག་ནི་མི་མང་པོ་འདི་ལྟ་བུའི་ཕྱིར་ལུས་དང་སྲོག་ཡལ་ཡང་བླའོ་སྙམ་བསམས་ནས། </s>
  </p>
  <p id="49">
    <s id="49:1">འགྲོ་བའི་ཡོ་བྱད་ [172a.3]བཤམས་ཏེ། </s>
  </p>
  <p id="50">
    <s id="50:1">རི་ནགས་ཚལ་ཉམ་ང་བ་ཀུན་དུ་ཚོལ་དུ་སོང་སོང་བ་ལས་ཡུན་རིང་ཞིག་ལོན་པས་ཤིན་ཏུ་ཉམ་ཐག་ནས། </s>
  </p>
  <p id="51">
    <s id="51:1">དབྱར་ཚ་བའི་དུས་སུ་བྱེ་མ་ཚ་བ་པུས་མོ་ནུབ་ཙམ་ཞིག་ཏུ་ཕྱིན་པ་དང་ངལ་ཆད་དེ། </s>
  </p>
  <p id="52">
    <s id="52:1">སྐོམ་གྱིས་གདུངས་པས་སྲོག་ཆད་ལ་ཐུག་པས་འདི་སྐད་ཅེས་སྨྲས་སོ། །</s>
  </p>
  <p id="53">
    <s id="53:1">སྙིང་རྗེ་དང་ལྡན་ [172a.4]པ་སུ་ཞིག་བདག་འདི་ལྟར་སྡུག་སྡུག་པའི་ལུས་དང་སྲོག་གི་སྐྱབས་སུ་འགྱུར་བ་ཡོད་དམ་ཞེས་སྨྲས་པ་དང་།</s>
    <s id="53:2">དེའི་ཚེ་ན་རི་དེ་ལ་གཅན་གཟན་ཀུན་ཏ་ཞེས་བྱ་བ་</s>
    <s id="53:3">ལུས་ཀྱི་སྤུའི་མདོག་གསེར་གྱི་ཁ་དོག་ལྟ་བུ་ལ་སྤུའི་ཐོག་མ་ལ་གསེར་གྱི་འོད་འབྱུང་བ་ཞིག་ཡོད་པ་དེས་</s>
    <s id="53:4">རྒྱང་མ་ནས་མི་དེས་སྨྲས་པའི་ཚིག་ [172a.5]ཐོས་ནས</s>
  </p>
  <p id="54">
    <s id="54:1">ཤིན་ཏུ་སྙིང་བརྩེ་བའི་སེམས་སྐྱེས་ཏེ། </s>
  </p>
  <p id="55">
    <s id="55:1">གང་ན་ཆུ་མིག་གྲང་མོ་ཡོད་པའི་ནང་དུ་ལུས་བཅུག་ནས་</s>
    <s id="55:2">མི་དེའི་དྲུང་དུ་འོངས་ཏེ།</s>
  </p>
  <p id="56">
    <s id="56:1">མི་དེ་ལ་པང་པས་འཁྱུད་ནས་ཅུང་ཟད་ཉམས་བརྟས་པ་དང་།</s>
    <s id="56:2">ཆུ་འགྲམ་དུ་ཁྲིད་དེ་བཀྲུས་ཏེ་ཤིང་ཏོག་བསྡུས་ཏེ་ཟར་བཅུག་གོ། །</s>
  </p>
  <p id="57">
    <s id="57:1">དེ་ནས་མི་དེ་སོར་ཆུད་ [172a.6]ནས་འདི་སྙམ་དུ་སེམས་སོ། །</s>
  </p>
  <p id="58">
    <s id="58:1">གཅན་གཟན་འདི་ནི་རྒྱལ་པོས་འདོད་པ་ཁོ་ན་ཡིན་ནོ། །</s>
  </p>
  <p id="59">
    <s id="59:1">བདག་སྲོག་དང་བྲལ་བ་ལས་སྲོག་གི་སྐྱབས་བྱས་ཏེ། </s>
  </p>
  <p id="60">
    <s id="60:1">དྲིན་གཟོ་བ་ཆུང་ཟད་ཀྱང་མ་བྱས་པར་འདི་ལ་གསོད་པའི་སེམས་ཅི་ལྟར་ཡང་བསྐྱེད། །</s>
  </p>
  <p id="61">
    <s id="61:1">གལ་ཏེ་མ་རྙེད་ན་ནི་</s>
    <s id="61:2">རྔོན་པ་དེ་དག་གཉེན་དང་བཅས་སུ་དེ་དག་ [172a.7]ཐམས་ཅད་གྱོད་ལས་ཐོགས་པར་འགྱུར་རོ་སྙམ་བསམས་ནས།</s>
  </p>
  <p id="62">
    <s id="62:1">མི་དགའ་ཞིང་འདུག་པ་ལས་</s>
    <s id="62:2">གཅན་གཟན་གྱིས་ཁྱོད་ཅིའི་ཕྱིར་འདི་ལྟར་མི་དགའ་ཞེས་དྲིས་ན།</s>
  </p>
  <p id="63">
    <s id="63:1">མཆི་མ་བླགས་ནས་རྒྱས་པར་སྨྲས་པ་དང་།</s>
    <s id="63:2">ཀུན་ཏས་འདི་ལ་ཁྱོད་མི་དགའ་མ་བྱེད་ཅིག །</s>
  </p>
  <p id="64">
    <s id="64:1">ངའི་པགས་པ་འདི་ཤིན་ [172b.1]ཏུ་ཐོབ་སླ་བ་ཡིན་ཏེ། </s>
  </p>
  <p id="65">
    <s id="65:1">ཁོ་བོས་བསམས་ན་ཚེ་སྔ་མ་ལ་ལུས་གྲངས་མེད་པ་ཞིག་བཏང་ཡང་།</s>
    <s id="65:2">ལུས་ཀྱི་བསོད་ནམས་སུ་འགྱུར་བའི་ལས་མ་བྱས་ཏེ།</s>
  </p>
  <p id="66">
    <s id="66:1">ལུས་ཀྱི་པགས་པ་འདིས་དེ་དག་གི་སྲོག་སྐྱོབ་བོ་ཞེས་སྨྲས་ནས། </s>
  </p>
  <p id="67">
    <s id="67:1">རབ་ཏུ་དགའ་བའི་སེམས་སྐྱེས་ཏེ། </s>
  </p>
  <p id="68">
    <s id="68:1">ཁྱོད་ཀྱིས་ཁོ་བོ་ [172b.2]སྲོག་མ་བཅད་པར་པགས་པ་བཤུས་ཏེ་ཁྱེར་ཅིག །</s>
  </p>
  <p id="69">
    <s id="69:1">འགྱོད་པའི་སེམས་མེད་པར་ཁྱོད་ལ་སྦྱིན་ནོ། །</s>
  </p>
  <p id="70">
    <s id="70:1">དེའི་ཚེ་རྔོན་པ་དེས་པགས་པ་དལ་གྱིས་བཤུས་ནས་</s>
    <s id="70:2">ཀུན་ཏས་འདི་སྐད་ཅེས་སྨོན་ལམ་བཏབ་བོ། །</s>
    <s id="70:3">བདག་གིས་པགས་པ་བཤུས་ལ་བྱིན་ཏེ། མི་མང་པོ་ཕངས་པའི་སྲོག་བསྐྱབས་ [172b.3]པའི་བསོད་ནམས་འདི་སེམས་ཅན་ཐམས་ཅད་ལ་བསྔོས་ཏེ།</s>
  </p>
  <p id="71">
    <s id="71:1">བདག་བླ་ན་མེད་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་ཞིང་སེམས་ཅན་ཐམས་ཅད་འཁོར་བའི་སྡུག་བསྔལ་ལས་བསྒྲལ་ནས། </s>
  </p>
  <p id="72">
    <s id="72:1">མྱ་ངན་ལས་འདས་པའི་བདེ་བ་ལ་འགོད་པར་ཤོག་ཤིག་ཅེས་</s>
    <s id="72:2">སྨོན་ལམ་ [172b.4]བཏབ་བོ། །</s>
    <s id="72:3">དེའི་ཚེ་ན་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རྣམ་པ་དྲུག་ཏུ་གཡོས་ཏེ</s>
  </p>
  <p id="73">
    <s id="73:1">ལྷའི་ཕོ་བྲང་ཀུན་ལྡེག་ཅིང་གཡོས་ནས་ལྷ་རྣམས་དངངས་ཏེ་བལྟས་ན། </s>
  </p>
  <p id="74">
    <s id="74:1">བྱང་ཆུབ་སེམས་དཔས་ལུས་ཀྱི་པགས་པ་སྦྱིན་པར་བྱས་པ་མཐོང་ནས། </s>
  </p>
  <p id="75">
    <s id="75:1">ནམ་མཁའ་ལས་བབས་ [172b.5]ཏེ་ཀུན་ཏ་ག་ལ་བ་དེར་ལྷགས་ནས་ལྷ་རྫས་ཀྱི་མེ་ཏོག་གིས་གཏོར་ཏེ་མཆོད་པ་བྱས་ནས་</s>
  </p>
  <p id="76">
    <s id="76:1">མཆི་མ་ཆར་བཞིན་དུ་བབ་བོ། །</s>
    <s id="76:2">པགས་པ་བཤུས་ནས་སོང་བའི་འོག་ཏུ་ཤ་རློན་པ་དེ་ལ་ཁྲག་ཀུན་ནས་ཟག་ཅིང་།</s>
    <s id="76:3">སྦྲང་མ་དང་གྲོག་མ་ལ་སོགས་པ་སྟོང་ཕྲག་བརྒྱད་ཅུ་རྙེད་དེ་འི་ལུས་ལ་འདུས་ནས་</s>
  </p>
  <p id="77">
    <s id="77:1">[172b.6]ཐམས་ཅད་དེ་ལ་ཟ་ཞིང་དེ་དག་བྲོས་སུ་དོགས་པས།</s>
    <s id="77:2">ལུས་ཀྱང་མི་འགུལ་ཏེ་ལུས་ཀྱི་སྦྱིན་པ་བྱས་ནས་དེ་ཉིད་དུ་ཚེའི་དུས་བྱས་སོ། །</s>
  </p>
  <p id="78">
    <s id="78:1">སྦྲང་མ་དང་སྲིན་བུ་བྱང་ཆུབ་སེམས་དཔའི་ཤ་ལ་ཟོས་པ་རྣམས་ཀྱང་ཚེ་འཕོས་ནས་ཐམས་ཅད་མཐོ་རིས་ཀྱི་ལྷར་སྐྱེས་སོ། །</s>
  </p>
  <p id="79">
    <s id="79:1">དེའི་ཚེ་རྔོན་པ་དེས་པགས་པ་ [172b.7]དེ་ཁྱེར་ཏེ། </s>
  </p>
  <p id="80">
    <s id="80:1">རྒྱལ་པོ་ལ་ཕུལ་ནས། </s>
  </p>
  <p id="81">
    <s id="81:1">རྒྱལ་པོ་རབ་ཏུ་དགའ་སྟེ། </s>
  </p>
  <p id="82">
    <s id="82:1">འདི་ལྟ་བུ་ཤིན་ཏུ་འཇམ་པའི་ཟླ་མེད་དོ་ཞེས་རྟག་ཏུ་ཉལ་བའི་སྟན་དུ་བཏིང་ནས་དེ་ལ་ཉལ་ལོ། །</s>
    <s id="82:2">ཀུན་དགའ་བོ་དེ་ལྟར་རིག་པར་གྱིས་ཤིག །</s>
    <s id="82:3">དེའི་ཚེ་དེའི་དུས་ན། གཅན་གཟན་ཀུན་ཏ་དེ་ནི་ད་ལྟར་ང་ཡིན་ནོ། །</s>
  </p>
  <p id="83">
    <s id="83:1">རྒྱལ་པོ་ [173a.1]ཚངས་སྦྱིན་དེ་ནི་ལྷ་སྦྱིན་ཡིན་ནོ། །</s>
  </p>
  <p id="84">
    <s id="84:1">སྲིན་བུ་སྟོང་ཕྲག་བརྒྱད་ཅུ་དེ་ནི་</s>
    <s id="84:2">ང་ཐོག་མར་མངོན་པར་སངས་རྒྱས་ཏེ།</s>
  </p>
  <p id="85">
    <s id="85:1">ཆོས་ཀྱི་འཁོར་ལོ་བསྐོར་བ་ན་</s>
    <s id="85:2">འབྲས་བུ་ཐོབ་པའི་ལྷའི་སྲས་པོ་སྟོང་ཕྲག་བརྒྱད་ཅུ་པོ་ཡིན་ཏེ།</s>
  </p>
  <p id="86">
    <s id="86:1">ལྷ་སྦྱིན་གྱིས་དེའི་ཚེ་ན་ཡང་ང་བསད་དེ་ད་ལྟར་གྱི་བར་དུ་ང་ལ་སྡིག་པའི་སེམས་ [173a.2]ཀྱིས་གསོད་པར་སེམས་སོ། །</s>
  </p>
  <p id="87">
    <s id="87:1">བཅོམ་ལྡན་འདས་ཀྱིས་དེ་སྐད་ཅེས་གསུངས་ནས། </s>
  </p>
  <p id="88">
    <s id="88:1">ཚེ་དང་ལྡན་པ་ཀུན་དགའ་བོ་དང་།</s>
    <s id="88:2">འཁོར་མང་པོ་རྣམས་དགེ་བའི་ཆོས་ལ་འདུན་ཏེ།</s>
  </p>
  <p id="89">
    <s id="89:1">ལ་ལ་ནི་རྒྱུན་དུ་ཞུགས་པའི་འབྲས་བུ་དང་།</s>
    <s id="89:2">ལ་ལ་ནི་ཕྱིར་ལྡོག་པ་དང་།</s>
    <s id="89:3">ལ་ལ་ནི་ཕྱིར་མི་ལྡོག་པ་དང་། [173a.3]</s>
    <s id="89:4">དགྲ་བཅོམ་པའི་འབྲས་བུ་ཐོབ་བོ། །</s>
    <s id="89:5">ལ་ལ་ནི་རང་སངས་རྒྱས་ཀྱི་དགེ་བའི་རྩ་བ་བསྐྱེད།</s>
  </p>
  <p id="90">
    <s id="90:1">ལ་ལ་ནི་བླ་ན་མེད་པའི་བྱང་ཆུབ་ཏུ་སེམས་བསྐྱེད་ནས་ཕྱིར་མི་ལྡོག་པའི་ས་ལ་གནས་པར་གྱུར་ཏེ། </s>
  </p>
  <p id="91">
    <s id="91:1">བཅོམ་ལྡན་འདས་ཀྱིས་གསུངས་པ་ལ་རྗེས་སུ་ཡི་རངས་ཏེ་མངོན་པར་དགའོ། །</s>
  </p>
  <p id="92">
    <s id="92:1">གཅན་གཟན་ [173a.4]ཀུན་ཏས་ལུས་ཀྱི་སྦྱིན་པ་བྱས་པའི་ལེའུ་སྟེ་བཅུ་བཞི་པའོ།། །།</s>
  </p>
</text>
