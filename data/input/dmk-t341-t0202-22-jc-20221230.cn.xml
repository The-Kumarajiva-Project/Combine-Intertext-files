<?xml version='1.0' encoding='utf-8'?>
<text>
  <p id="1">
    <s id="1:1">#----------------------------------------------------------------------</s>
    <s id="1:2">#【經文資訊】大正藏第 4 冊 No. 202 賢愚經</s>
    <s id="1:3">#【版本記錄】發行日期：2022-10，最後更新：2022-10-15</s>
    <s id="1:4">#【編輯說明】本資料庫由中華電子佛典協會（CBETA）依大正藏所編輯</s>
    <s id="1:5">#【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點</s>
    <s id="1:6">#【其他事項】本資料庫可自由免費流通，詳細內容請參閱【中華電子佛典協會資料庫版權宣告】</s>
    <s id="1:7">#----------------------------------------------------------------------</s>
  </p>
  <p id="2">
    <s id="2:1">賢愚經卷第六</s>
  </p>
  <p id="3">
    <s id="3:1">元魏涼州沙門慧覺等在高昌郡譯</s>
  </p>
  <p id="4">
    <s id="4:1">（三一）月光王頭施品第三十(丹本此品却在五卷為二十八)</s>
  </p>
  <p id="5">
    <s id="5:1">如是我聞： 一時</s>
    <s id="5:2">佛在毘舍離</s>
    <s id="5:3">菴羅樹園中。</s>
    <s id="5:4">爾時世尊，告賢者阿難：</s>
    <s id="5:5">「其得四神足者，</s>
    <s id="5:6">能住壽一劫，</s>
    <s id="5:7">吾四神足極能善修，</s>
    <s id="5:8">如來今者當壽幾許？」 如是至三：</s>
  </p>
  <p id="6">
    <s id="6:1">於時阿難為魔所迷，</s>
    <s id="6:2">聞世尊教，默然不對。</s>
    <s id="6:3">又告阿難：「汝可起去靜處思惟。」</s>
    <s id="6:4">賢者阿難，從坐而起，往至林中。</s>
    <s id="6:5">阿難去後，時魔波旬來至佛所，</s>
    <s id="6:6">白佛言：</s>
    <s id="6:7">「世尊處世教化已久，</s>
    <s id="6:8">度人周訖，</s>
    <s id="6:9">蒙脫生死，</s>
    <s id="6:10">數如恒沙，</s>
    <s id="6:11">時年又老，可入涅槃。」</s>
    <s id="6:12">於時世尊，取地少土</s>
    <s id="6:13">著於爪上，</s>
    <s id="6:14">而告魔言：「地土為多，爪上多耶？」</s>
    <s id="6:15">魔答佛言：</s>
    <s id="6:16">「地土極多，非爪上土。」</s>
    <s id="6:17">佛又告言：</s>
    <s id="6:18">「所度眾生，如爪上土，</s>
    <s id="6:19">餘殘未度，如大地土。」</s>
    <s id="6:20">又告魔言：</s>
    <s id="6:21">「却後三月，當般涅槃。」</s>
    <s id="6:22">於時波旬，聞說是已歡喜而去。</s>
    <s id="6:23">爾時阿難，於林中坐，忽然眠睡，</s>
    <s id="6:24">夢見大樹普覆虛空，枝葉蓊欝， 花果茂盛，</s>
    <s id="6:25">一切群萌，靡不蒙賴，</s>
    <s id="6:26">其樹功德種種奇妙，不可稱數。</s>
    <s id="6:27">旋風卒起，</s>
    <s id="6:28">吹激其樹，枝葉壞碎</s>
    <s id="6:29">猶如微塵，滅於力士所住之地，</s>
    <s id="6:30">一切群生，莫不悲悼。</s>
    <s id="6:31">阿難驚覺，怖不自寧，又自思惟：</s>
    <s id="6:32">「所夢樹者，殊妙難量，一切天下咸賴其恩，</s>
    <s id="6:33">何緣遇風碎壞如是？</s>
    <s id="6:34">而今世尊，覆育一切猶如大樹，</s>
    <s id="6:35">將無世尊欲般涅槃？」 作是念已，甚用戰懼，</s>
    <s id="6:36">來至佛所，</s>
    <s id="6:37">為佛作禮，</s>
    <s id="6:38">而白佛言：</s>
    <s id="6:39">「我向所夢如斯之事，</s>
    <s id="6:40">將無世尊欲般涅槃？」</s>
    <s id="6:41">佛告阿難：</s>
    <s id="6:42">「如汝所言，</s>
    <s id="6:43">吾後三月，當般涅槃。</s>
    <s id="6:44">我向問汝：『</s>
    <s id="6:45">若有得四神足者能住壽一劫，</s>
    <s id="6:46">吾四神足極能善修，如來今日能壽幾何？』</s>
    <s id="6:47">如是滿三而汝不對。</s>
    <s id="6:48">汝去之後，魔來</s>
    <s id="6:49">勸我當取涅槃， 吾已許之。」</s>
    <s id="6:50">阿難聞此</s>
    <s id="6:51">悲慟迷荒， 悶惱惘塞</s>
    <s id="6:52">不能自持，</s>
    <s id="6:53">其諸弟子，展轉相語，</s>
    <s id="6:54">各懷悲悼</s>
    <s id="6:55">來至佛所。</s>
    <s id="6:56">爾時世尊，告於阿難及諸弟子：</s>
    <s id="6:57">「一切無常，誰得常存？</s>
    <s id="6:58">我為汝等，應作已作，</s>
    <s id="6:59">應說已說，</s>
    <s id="6:60">汝等但當懃精修集，何為憂慼？無補無行。」</s>
  </p>
  <p id="7">
    <s id="7:1">時舍利弗聞于世尊當般涅槃， 深懷歎感，</s>
    <s id="7:2">因而說曰：</s>
    <s id="7:3">「如來涅槃，一何疾耶？</s>
    <s id="7:4">世間眼滅，永失恃怙。」</s>
    <s id="7:5">又白佛言：</s>
    <s id="7:6">「我今不忍見於世尊而取滅度，</s>
    <s id="7:7">今欲在前而入涅槃。唯願世尊！當見聽許。」如是至三。</s>
    <s id="7:8">「世尊告曰：</s>
    <s id="7:9">宜知是時，</s>
    <s id="7:10">一切賢聖，皆常寂滅。」</s>
    <s id="7:11">時舍利弗，得佛可已，即整衣服</s>
    <s id="7:12">長跪膝行，</s>
    <s id="7:13">繞佛百匝，</s>
    <s id="7:14">來至佛前，</s>
    <s id="7:15">以若干偈，讚歎佛已，</s>
    <s id="7:16">捉佛兩足敬戴頂上，如是滿三，</s>
    <s id="7:17">合掌侍佛，因而言曰：「我今最後，</s>
    <s id="7:18">見於世尊。」 叉手肅敬却行而去。</s>
    <s id="7:19">將沙彌均提， 詣羅閱祇， 至本生地。</s>
    <s id="7:20">到已即勅沙彌均提：</s>
    <s id="7:21">「汝往入城， 及至聚落， 告國王 大臣 舊故知識諸檀越輩，來共取別。」</s>
    <s id="7:22">爾時均提禮師足已，遍行宣告：</s>
    <s id="7:23">「我和上舍利弗，今來在此，</s>
    <s id="7:24">欲般涅槃， 諸欲見者</s>
    <s id="7:25">宜可時往。」</s>
    <s id="7:26">爾時阿闍世王， 及國豪 賢檀越四輩，聞均提語，</s>
    <s id="7:27">皆懷慘悼</s>
    <s id="7:28">異口同音， 而說是言：</s>
    <s id="7:29">「尊者舍利弗！法之大將，眾生之類之所親仰。</s>
    <s id="7:30">今般涅槃，一何疾哉？」 各自馳奔，來至其所，</s>
    <s id="7:31">前為作禮，問訊已竟，各共白言：「</s>
    <s id="7:32">承聞尊者，</s>
    <s id="7:33">欲捨身命</s>
    <s id="7:34">至于涅槃， 我曹等類，失於恃怙。」</s>
    <s id="7:35">時舍利弗，告眾人言：「</s>
    <s id="7:36">一切無常，</s>
    <s id="7:37">生者皆終，</s>
    <s id="7:38">三界皆苦，</s>
    <s id="7:39">誰得安者？</s>
    <s id="7:40">汝等宿慶，生值佛世，</s>
    <s id="7:41">經法難聞，</s>
    <s id="7:42">人身難得，</s>
    <s id="7:43">念懃福業，求度生死。」</s>
    <s id="7:44">如是種種，若干方便，廣為諸人，隨病投藥。</s>
    <s id="7:45">爾時眾會，聞其所說，有得初果乃至三果，</s>
    <s id="7:46">或有出家成阿羅漢者，</s>
    <s id="7:47">復有誓心求佛道者，聞說法已，</s>
    <s id="7:48">作禮而去。</s>
  </p>
  <p id="8">
    <s id="8:1">時舍利弗，於其後夜，</s>
    <s id="8:2">正身</s>
    <s id="8:3">正意， 繫心在前入於初禪，</s>
    <s id="8:4">從初禪起</s>
    <s id="8:5">入第二禪，</s>
    <s id="8:6">從第二禪起，</s>
    <s id="8:7">入第三禪，</s>
    <s id="8:8">從第三禪起，</s>
    <s id="8:9">入第四禪。</s>
    <s id="8:10">從第四禪起， 入空處定，</s>
    <s id="8:11">從空處起，</s>
    <s id="8:12">入於識處，</s>
    <s id="8:13">從識處起，</s>
    <s id="8:14">入不用處，</s>
    <s id="8:15">從不用處起，</s>
    <s id="8:16">入非有想非無想處，</s>
    <s id="8:17">從非有想非無想處起，</s>
    <s id="8:18">入滅盡定，</s>
    <s id="8:19">從滅盡定起，</s>
    <s id="8:20">而般涅槃。</s>
    <s id="8:21">時天帝釋，知舍利弗已取滅度，</s>
    <s id="8:22">與多天眾百千眷屬，各齎花 香供養之具</s>
    <s id="8:23">來至其所，</s>
    <s id="8:24">側塞虛空，</s>
    <s id="8:25">咸各悲叫，</s>
    <s id="8:26">淚如盛雨，</s>
    <s id="8:27">普散諸花，積至于膝，</s>
    <s id="8:28">復各言曰：「尊者智慧，深若巨海，</s>
    <s id="8:29">捷辯應機，音若涌泉，</s>
    <s id="8:30">戒定慧具</s>
    <s id="8:31">法大將軍，當逐如來廣轉法輪，</s>
    <s id="8:32">其取涅槃，何其速哉？」</s>
    <s id="8:33">城聚內外，</s>
    <s id="8:34">聞舍利弗已取滅度，</s>
    <s id="8:35">悉齎酥油香花供具，</s>
    <s id="8:36">馳走悉集，悲哀痛戀不能自勝，</s>
    <s id="8:37">各持香花，而用供養。</s>
    <s id="8:38">時天帝釋，</s>
    <s id="8:39">勅毘首羯磨，合集眾寶，莊嚴高車，</s>
    <s id="8:40">安舍利弗在高車上，</s>
    <s id="8:41">諸天龍鬼、國王臣民，侍送號咷，</s>
    <s id="8:42">至平博地。</s>
    <s id="8:43">時天帝釋，勅諸夜叉：「往大海邊，取牛頭栴檀。」</s>
    <s id="8:44">夜叉受教，尋取來還，</s>
    <s id="8:45">積為大𧂐，</s>
    <s id="8:46">安身在上，酥油以灌，放火耶旬，</s>
    <s id="8:47">作禮供養，各自還去。</s>
  </p>
  <p id="9">
    <s id="9:1">火滅之後，沙彌均提，收師舍利，</s>
    <s id="9:2">盛著鉢中，攝其三衣，</s>
    <s id="9:3">擔至佛所，為佛作禮，</s>
    <s id="9:4">長跪白佛：</s>
    <s id="9:5">「我和上舍利弗，已般涅槃，</s>
    <s id="9:6">此是舍利 此是衣鉢。」</s>
    <s id="9:7">時賢者阿難，聞說是語，</s>
    <s id="9:8">悲悼憒悶，</s>
    <s id="9:9">益增感切，</s>
    <s id="9:10">而白佛言：</s>
    <s id="9:11">「今此尊者，法大將軍，已取涅槃，我何憑怙？」</s>
    <s id="9:12">佛告之曰：</s>
    <s id="9:13">「此舍利弗，雖復滅度，其戒定慧</s>
    <s id="9:14">解脫解脫知見，</s>
    <s id="9:15">如是法身，亦不滅也。</s>
    <s id="9:16">又舍利弗！ 不但 今日，不忍見我取般涅槃，</s>
    <s id="9:17">而先滅度；</s>
    <s id="9:18">過去世時，亦不堪忍見於我死，而先我前死。」</s>
    <s id="9:19">賢者阿難，合掌</s>
    <s id="9:20">白佛：</s>
    <s id="9:21">「不審，世尊！往昔先前取死，</s>
    <s id="9:22">其事云何？願為解說。」</s>
  </p>
  <p id="10">
    <s id="10:1">佛告阿難：</s>
    <s id="10:2">「過去久遠，無量無數不可思議阿僧祇劫，</s>
    <s id="10:3">此閻浮提，有一大國王，名旃陀婆羅脾(晉言月光)，統閻浮提八萬四千國，</s>
    <s id="10:4">六萬山川，八十億聚落。</s>
    <s id="10:5">王有二萬夫人婇女，</s>
    <s id="10:6">其第一夫人，名須摩檀(晉言花施)；</s>
    <s id="10:7">一萬大臣，其第一者，名摩旃陀(晉言大月)。</s>
    <s id="10:8">王有五百太子，</s>
    <s id="10:9">其最大者太子，名曰尸羅跋陀(晉言戒賢)。</s>
    <s id="10:10">王所住城，名跋陀耆婆(晉言賢壽)，</s>
    <s id="10:11">其城縱廣，四百由旬，</s>
    <s id="10:12">金銀琉璃頗梨所成，</s>
    <s id="10:13">四邊凡有百二十門，街陌里巷，齊整相當。</s>
    <s id="10:14">又其國中，有四行樹，亦金銀琉璃頗梨所成，</s>
    <s id="10:15">或金枝銀葉，</s>
    <s id="10:16">或銀枝金葉，</s>
    <s id="10:17">或琉璃枝頗梨葉，</s>
    <s id="10:18">或頗梨枝琉璃葉。</s>
    <s id="10:19">有諸寶池，亦金銀琉璃頗梨所成，</s>
    <s id="10:20">其池底沙，亦是四寶。</s>
    <s id="10:21">其王內宮，周四十里，純以金銀琉璃頗梨。</s>
    <s id="10:22">其國豐潤，人民快樂，珍奇異妙，不可稱數。</s>
    <s id="10:23">爾時其王，坐於正殿，忽生此念：</s>
    <s id="10:24">『夫人處世，尊榮豪貴，天下敬瞻，發言無違，珍妙五欲，應意而至，</s>
    <s id="10:25">斯之果報，皆由積德修福所致。</s>
    <s id="10:26">譬如農夫由春廣種</s>
    <s id="10:27">秋夏豐收，</s>
    <s id="10:28">春時復到，若不勤種， 秋夏何望？</s>
    <s id="10:29">吾今如是</s>
    <s id="10:30">由先修福，今獲妙果，</s>
    <s id="10:31">今復不種，後亦無望。』 作是念已，</s>
    <s id="10:32">告諸群臣：『今我欲出珍寶</s>
    <s id="10:33">妙藏置諸城門，及著市中，設大檀施，</s>
    <s id="10:34">隨其眾生一切所須，盡給與之。』</s>
    <s id="10:35">并復告下八萬四千諸小國土：</s>
    <s id="10:36">『悉令開藏給施一切。』 眾臣曰：『善！敬如王教。』即竪金幢，</s>
    <s id="10:37">擊於金鼓，廣布宣令，騰王慈詔，遠近內外，咸令聞知。</s>
    <s id="10:38">於時國中，沙門婆羅門、貧窮孤老，有乏短者，強弱相扶，雲趨雨集，</s>
    <s id="10:39">須衣與衣，</s>
    <s id="10:40">須食與食，</s>
    <s id="10:41">金銀寶物、隨病醫藥，一切所須，稱意與之。</s>
    <s id="10:42">閻浮提內一切臣民，蒙王恩澤，快樂無極， 歌頌讚歎，</s>
    <s id="10:43">盈於衢路，善名遐宣，流布四方，無不欽仰，慕王恩化。</s>
  </p>
  <p id="11">
    <s id="11:1">「於時邊表，有一小國，其王名曰毘摩斯那。聞月光王美稱高大，心懷嫉妬，</s>
    <s id="11:2">寢不安席，即自思惟：</s>
    <s id="11:3">『月光不除，我名不出。當設方便請諸道士，</s>
    <s id="11:4">慕求諸人，用辦斯事。』</s>
    <s id="11:5">思惟是已，即勅請喚國內梵志，</s>
    <s id="11:6">供設餚饍百味飲食，</s>
    <s id="11:7">恭敬奉事，不失其意。經三月已，</s>
    <s id="11:8">告諸梵志：</s>
    <s id="11:9">『我今有憂，纏綿我心，</s>
    <s id="11:10">夙夜反側，何方能釋？</s>
    <s id="11:11">汝曹道士，是我所奉，</s>
    <s id="11:12">當思方便佐我除雪。』</s>
    <s id="11:13">諸婆羅門共白王言：</s>
    <s id="11:14">『王有何憂？當見示語。』</s>
    <s id="11:15">王即言曰：</s>
    <s id="11:16">『彼月光王，名德遠著，四遠承風，</s>
    <s id="11:17">但我獨卑陋，無此美稱；</s>
    <s id="11:18">情志所願，欲得除之。</s>
    <s id="11:19">作何方便能辦此事？』</s>
    <s id="11:20">諸婆羅門聞說是語，</s>
    <s id="11:21">各自言曰：</s>
    <s id="11:22">『彼月光王，慈恩惠澤，</s>
    <s id="11:23">潤及一切，悲濟窮厄，如民父母。</s>
    <s id="11:24">我等何心從此惡謀？寧自殺身，不能為此。』</s>
    <s id="11:25">即各罷散，不顧供養。</s>
    <s id="11:26">時毘摩斯那</s>
    <s id="11:27">益增愁憒，即出廣募周遍宣令：</s>
    <s id="11:28">『誰能為我得月光王頭，</s>
    <s id="11:29">共分國半治，以女妻之。』</s>
    <s id="11:30">爾時山脇有婆羅門，名曰勞度差，聞王宣令</s>
    <s id="11:31">來應王募。 王甚歡喜，</s>
    <s id="11:32">重語之言：『苟能成辦，不違信誓。</s>
    <s id="11:33">若能去者，當以何日？』</s>
    <s id="11:34">婆羅門曰：</s>
    <s id="11:35">『辦我行道糧食所須，</s>
    <s id="11:36">却後七日便當發引。』</s>
    <s id="11:37">時婆羅門作呪自護，七日已滿，</s>
    <s id="11:38">便來辭王，</s>
    <s id="11:39">王給所須，</s>
    <s id="11:40">進路而去。</s>
  </p>
  <p id="12">
    <s id="12:1">「時月光王國豫有種種變怪興現，</s>
    <s id="12:2">地處處裂</s>
    <s id="12:3">抴電</s>
    <s id="12:4">星落、</s>
    <s id="12:5">陰霧晝昏</s>
    <s id="12:6">雷電</s>
    <s id="12:7">霹靂，</s>
    <s id="12:8">諸飛鳥輩於虛空中，悲鳴感切自拔羽翼，</s>
    <s id="12:9">虎</s>
    <s id="12:10">豹</s>
    <s id="12:11">豺狼</s>
    <s id="12:12">禽獸之屬，自投自擲跳踉鳴叫。</s>
    <s id="12:13">八萬四千諸小國王，皆夢大王金幢卒折、</s>
    <s id="12:14">金鼓卒裂。</s>
    <s id="12:15">大月大臣，夢提為鬼奪王金冠，</s>
    <s id="12:16">各懷愁憂，不能自寧。</s>
    <s id="12:17">時城門神，</s>
    <s id="12:18">知婆羅門欲乞王頭，</s>
    <s id="12:19">亦用憒憒遮不聽入。</s>
    <s id="12:20">時婆羅門，繞城門數匝不能得前，</s>
    <s id="12:21">首陀會天知月光王，以此頭施，</s>
    <s id="12:22">於檀得滿，便於夢中而語王言：</s>
    <s id="12:23">『汝誓布施，不逆眾心，</s>
    <s id="12:24">乞者在門，無由得前，</s>
    <s id="12:25">欲為施主，事所不然。』</s>
    <s id="12:26">王覺愕然，</s>
    <s id="12:27">即勅大月大臣：</s>
    <s id="12:28">『汝往諸門，勅勿遮人。』</s>
    <s id="12:29">大月大臣往到城門，</s>
    <s id="12:30">時城門神，即自現形</s>
    <s id="12:31">白大月言：</s>
    <s id="12:32">『有婆羅門從他國來，</s>
    <s id="12:33">懷挾惡心欲乞王頭，是以不聽。』</s>
    <s id="12:34">大臣答言：</s>
    <s id="12:35">『若有此事，是為大災。</s>
    <s id="12:36">然王有教，理不得違，當奈之何？』</s>
    <s id="12:37">時城門神，便休不遮。</s>
    <s id="12:38">大月大臣即自思惟：</s>
    <s id="12:39">『若此婆羅門，必乞王頭，</s>
    <s id="12:40">當作七寶頭，</s>
    <s id="12:41">各五百枚，</s>
    <s id="12:42">用貿易之。』即勅令作。</s>
    <s id="12:43">時婆羅門徑至殿前，高聲唱言：</s>
    <s id="12:44">『我在遐方，聞王功德，一切布施，</s>
    <s id="12:45">不逆人意，</s>
    <s id="12:46">故涉遠來，欲有所得。』</s>
    <s id="12:47">王聞歡喜，</s>
    <s id="12:48">迎為作禮問訊：『</s>
    <s id="12:49">行道不疲極耶？</s>
    <s id="12:50">隨汝所願，</s>
    <s id="12:51">國</s>
    <s id="12:52">城</s>
    <s id="12:53">妻</s>
    <s id="12:54">子，</s>
    <s id="12:55">珍寶</s>
    <s id="12:56">車乘，</s>
    <s id="12:57">輦輿</s>
    <s id="12:58">象</s>
    <s id="12:59">馬，</s>
    <s id="12:60">七寶</s>
    <s id="12:61">奴婢</s>
    <s id="12:62">僕使，</s>
    <s id="12:63">所有欲得皆當與之。』</s>
    <s id="12:64">婆羅門言：</s>
    <s id="12:65">『一切外物，雖用布施，福德之報，未為弘廣；</s>
    <s id="12:66">身肉布施，其福乃妙。</s>
    <s id="12:67">我故遠來，欲得王頭。</s>
    <s id="12:68">若不辜逆，</s>
    <s id="12:69">當見施與。』</s>
    <s id="12:70">王聞是語，踊躍無量。</s>
    <s id="12:71">婆羅門言：『若施我頭，</s>
    <s id="12:72">何時當與？』</s>
    <s id="12:73">王言</s>
    <s id="12:74">却後七日當與汝頭。</s>
    <s id="12:75">爾時大月大臣，擔七寶頭，來用曉謝，</s>
    <s id="12:76">腹拍其前，語婆羅門言：</s>
    <s id="12:77">『此王頭者，骨肉血合，</s>
    <s id="12:78">不淨之物，何用索此？</s>
    <s id="12:79">今持爾所七寶之頭，以用貿易。</s>
    <s id="12:80">汝可取之，轉易足得終身之富。』</s>
    <s id="12:81">婆羅門言：</s>
    <s id="12:82">『我不用此，</s>
    <s id="12:83">欲得王頭，合我所志。』</s>
    <s id="12:84">時大月大臣，種種諫曉永不迴轉，</s>
    <s id="12:85">即時憤感，</s>
    <s id="12:86">心裂七分，死於王前。</s>
  </p>
  <p id="13">
    <s id="13:1">「於時其王，勅語臣下，乘八千里象，遍告諸國言：</s>
    <s id="13:2">『月光王却後七日，當持其頭施婆羅門。 若欲來者，速時馳詣。』</s>
    <s id="13:3">爾時八萬四千諸王，絡繹而至，</s>
    <s id="13:4">咸見大王，</s>
    <s id="13:5">腹拍王前，</s>
    <s id="13:6">『閻浮提人，賴王恩澤，各得豐樂，歡娛</s>
    <s id="13:7">無患。</s>
    <s id="13:8">云何一旦為一人故，永捨眾庶，更不矜憐？</s>
    <s id="13:9">唯願垂愍！莫以頭施。』</s>
    <s id="13:10">一萬大臣，皆身投地，腹拍王前，</s>
    <s id="13:11">『唯見哀愍矜恤我等，莫以頭施，永見捐棄。』</s>
    <s id="13:12">二萬夫人亦身投地，</s>
    <s id="13:13">仰白王言：</s>
    <s id="13:14">『莫見忘捨，唯垂蔭覆。</s>
    <s id="13:15">若以頭施，我等何怙？』</s>
    <s id="13:16">五百太子，啼哭王前：『我等孤幼，當何所歸？</s>
    <s id="13:17">願見愍念，</s>
    <s id="13:18">莫以頭施。</s>
    <s id="13:19">長養我等，得及人倫。』</s>
    <s id="13:20">於是大王，告諸臣民夫人大子：</s>
    <s id="13:21">『計我從本受身已來，涉歷生死由來長久，</s>
    <s id="13:22">若在地獄，一日之中，生而輙死，</s>
    <s id="13:23">棄身無數，</s>
    <s id="13:24">經歷灰河、</s>
    <s id="13:25">鐵床、</s>
    <s id="13:26">沸屎、</s>
    <s id="13:27">火車、</s>
    <s id="13:28">炭坑及餘地獄。</s>
    <s id="13:29">如是等身，燒刺煮炙，棄而復棄，</s>
    <s id="13:30">永無福報。</s>
    <s id="13:31">若在畜生，</s>
    <s id="13:32">更相食噉，</s>
    <s id="13:33">或人所殺，身供眾口，</s>
    <s id="13:34">破壞消爛，亦復無數，</s>
    <s id="13:35">空棄此身，亦無福報。</s>
    <s id="13:36">或墮餓鬼，</s>
    <s id="13:37">火從身出，</s>
    <s id="13:38">或為飛輪， 來截其頭，斷而復生，如是無數，</s>
    <s id="13:39">如是殺身，亦無福報。</s>
    <s id="13:40">若生人間，諍於財色，瞋目怒盛，</s>
    <s id="13:41">共相殺害，</s>
    <s id="13:42">或興軍對陣，更相斫截，</s>
    <s id="13:43">如是殺身，</s>
    <s id="13:44">亦復無數。</s>
    <s id="13:45">為貪恚癡，恒殺多身，未曾為福而捨此命。</s>
    <s id="13:46">今我此身，</s>
    <s id="13:47">種種不淨，</s>
    <s id="13:48">會當捐捨，不能得久。 捨此危脆穢惡之頭，用貿大利，何得不與？</s>
    <s id="13:49">我持此頭，施婆羅門，</s>
    <s id="13:50">持是功德，誓求佛道。</s>
    <s id="13:51">若成佛道</s>
    <s id="13:52">功德滿具，</s>
    <s id="13:53">當以方便度汝等苦。</s>
    <s id="13:54">今我施心，垂欲成滿，</s>
    <s id="13:55">慎莫遮我無上道意。』</s>
    <s id="13:56">一切諸王臣民夫人太子，聞王語已，默然無言。</s>
  </p>
  <p id="14">
    <s id="14:1">「爾時大王，語婆羅門：</s>
    <s id="14:2">『欲取頭者，今正是時。』</s>
    <s id="14:3">婆羅門言：『今王臣民大眾圍遶，</s>
    <s id="14:4">我獨一身，力勢單弱，不堪此中而斫王頭，</s>
    <s id="14:5">欲與我者，</s>
    <s id="14:6">當至後園。』</s>
    <s id="14:7">爾時大王，告諸小王太子臣民：</s>
    <s id="14:8">『汝等若苟愛敬我者，</s>
    <s id="14:9">慎勿傷害此婆羅門。』作此語已，</s>
    <s id="14:10">共婆羅門</s>
    <s id="14:11">入於後園。</s>
    <s id="14:12">時婆羅門又語王言：『</s>
    <s id="14:13">汝身盛壯</s>
    <s id="14:14">力士之力，</s>
    <s id="14:15">若遭斫痛，</s>
    <s id="14:16">儻復還悔。 取汝頭髮，堅繫在樹，</s>
    <s id="14:17">爾乃然後，能斫取耳。』</s>
    <s id="14:18">時王用語，求一壯樹，</s>
    <s id="14:19">枝葉欝茂，堅固欲繫，</s>
    <s id="14:20">向樹長跪，</s>
    <s id="14:21">以髮繫樹，</s>
    <s id="14:22">語婆羅門：</s>
    <s id="14:23">『汝斫我頭，墮我手中，</s>
    <s id="14:24">然後於我手中取去。</s>
    <s id="14:25">今我以頭施汝，持是功德，不求魔 梵</s>
    <s id="14:26">及天帝釋</s>
    <s id="14:27">轉輪聖王</s>
    <s id="14:28">三界之樂</s>
    <s id="14:29">用求無上正真之道，</s>
    <s id="14:30">誓濟群生，至涅槃樂。』</s>
    <s id="14:31">時婆羅門，舉手欲斫，</s>
    <s id="14:32">樹神見此，甚大懊惱，</s>
    <s id="14:33">『如此之人，云何欲殺？』</s>
    <s id="14:34">即以手搏婆羅門耳，</s>
    <s id="14:35">其項反向，</s>
    <s id="14:36">手脚繚戾，失刀在地，不能動搖。</s>
    <s id="14:37">爾時大王即語樹神：</s>
    <s id="14:38">『我過去已來，於此樹下，曾以九百九十九頭，以用布施。</s>
    <s id="14:39">今施此頭，便當滿千，</s>
    <s id="14:40">捨此頭已，檀便滿具。</s>
    <s id="14:41">汝莫遮我無上道心。』</s>
    <s id="14:42">爾時樹神聞王是語，</s>
    <s id="14:43">還使婆羅門平復如故。</s>
    <s id="14:44">時婆羅門，便從地起，</s>
    <s id="14:45">還更取刀，</s>
    <s id="14:46">便斫王頭，</s>
    <s id="14:47">頭墮手中。</s>
  </p>
  <p id="15">
    <s id="15:1">「爾時天地，六反震動，</s>
    <s id="15:2">諸天宮殿，搖動不安，</s>
    <s id="15:3">各懷恐怖，</s>
    <s id="15:4">怪其所以。</s>
    <s id="15:5">尋見菩薩，為一切故，</s>
    <s id="15:6">捨頭布施，皆悉來下，感其奇特，</s>
    <s id="15:7">悲淚如雨，因共讚言：</s>
    <s id="15:8">『月光大王，以頭布施，</s>
    <s id="15:9">於檀波羅蜜，今便得滿。』 是時音聲，普遍天下。</s>
    <s id="15:10">彼毘摩羨王聞此語已，喜踊驚愕，心擗裂死。</s>
    <s id="15:11">時婆羅門，擔王頭</s>
    <s id="15:12">去， 諸王臣民夫人太子，已見王頭自投于地，同聲悲叫，絕而復甦；</s>
    <s id="15:13">或有悲結吐血死者，</s>
    <s id="15:14">或有愕住無所識者，</s>
    <s id="15:15">或自剪拔其頭髮者，</s>
    <s id="15:16">或復爴裂其衣裳者，</s>
    <s id="15:17">或有兩手爴壞面者，啼哭縱橫，宛轉于地。</s>
    <s id="15:18">時婆羅門，嫌王頭臭，</s>
    <s id="15:19">即便擲地，</s>
    <s id="15:20">脚蹋</s>
    <s id="15:21">而去。</s>
    <s id="15:22">或復有人，語婆羅門：『 汝之酷毒，劇甚乃爾，既不中用，</s>
    <s id="15:23">何乃索之？』</s>
    <s id="15:24">于時婆羅門，進道而去，人見便責，</s>
    <s id="15:25">無給食者，飢餓委悴，困苦極理。</s>
    <s id="15:26">道中有人，因問消息，知毘摩羨王，已復命終，失於所望，</s>
    <s id="15:27">懊惱憒憒，心裂七分，</s>
    <s id="15:28">吐血而死。</s>
    <s id="15:29">毘摩羨王及勞度差，命終皆墮阿鼻泥犁。</s>
    <s id="15:30">其餘臣民，思念王恩，感結死者，皆得生天。</s>
  </p>
  <p id="16">
    <s id="16:1">「如是阿難！欲知爾時月光王者，今我身是。</s>
    <s id="16:2">毘摩羨王，今波旬是。</s>
    <s id="16:3">時勞度差婆羅門者，今調達是。</s>
    <s id="16:4">時樹神者，今目連是。</s>
    <s id="16:5">時大月大臣者，今舍利弗是。</s>
    <s id="16:6">當於爾時，不忍見我死，而先我前死；</s>
    <s id="16:7">乃至今日，不忍見我入於涅槃，</s>
    <s id="16:8">而先滅度。」</s>
  </p>
  <p id="17">
    <s id="17:1">佛說是已，</s>
    <s id="17:2">賢者阿難，</s>
    <s id="17:3">及諸弟子，聞佛所說，悲喜交集，異口同音，咸共嗟歎，如來功德奇特之行。</s>
    <s id="17:4">咸共專修，有得四道果者，</s>
    <s id="17:5">有發無上正真道意者，</s>
    <s id="17:6">皆大歡喜，敬戴奉行。</s>
  </p>
  <p id="18">
    <s id="18:1">賢愚經卷第六</s>
  </p>
</text>
