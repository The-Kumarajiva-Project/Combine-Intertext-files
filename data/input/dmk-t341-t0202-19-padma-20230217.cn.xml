<?xml version='1.0' encoding='utf-8'?>
<text>
  <p id="1">
    <s id="1:1">#----------------------------------------------------------------------</s>
  </p>
  <p id="2">
    <s id="2:1">#【經文資訊】大正藏第 4 冊 No. 202 賢愚經</s>
  </p>
  <p id="3">
    <s id="3:1">#【版本記錄】發行日期：2022-10，最後更新：2022-10-15</s>
  </p>
  <p id="4">
    <s id="4:1">#【編輯說明】本資料庫由中華電子佛典協會（CBETA）依大正藏所編輯</s>
  </p>
  <p id="5">
    <s id="5:1">#【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點</s>
  </p>
  <p id="6">
    <s id="6:1">#【其他事項】本資料庫可自由免費流通，詳細內容請參閱【中華電子佛典協會資料庫版權宣告】</s>
  </p>
  <p id="7">
    <s id="7:1">#----------------------------------------------------------------------</s>
  </p>
  <p id="8">
    <s id="8:1">賢愚經卷第五</s>
  </p>
  <p id="9">
    <s id="9:1">元魏涼州沙門慧覺等在高昌郡譯</s>
  </p>
  <p id="10">
    <s id="10:1">（二七）迦旃延教老母賣貧品第二十六(丹本為三十七)</s>
  </p>
  <p id="11">
    <s id="11:1">如是我聞：</s>
  </p>
  <p id="12">
    <s id="12:1">一時佛在阿梨提國。</s>
  </p>
  <p id="13">
    <s id="13:1">時彼國中，有一長者，多財饒寶，慳貪</s>
    <s id="13:2">暴惡，</s>
    <s id="13:3">無有慈心。</s>
  </p>
  <p id="14">
    <s id="14:1">時有一婢，</s>
    <s id="14:2">晨夜走使，不得寧處，小有違失，</s>
    <s id="14:3">{便受鞭捶，}</s>
    <s id="14:4">衣不蔽形，</s>
    <s id="14:5">食不充體，</s>
    <s id="14:6">年老困悴，</s>
    <s id="14:7">思死</s>
    <s id="14:8">不得。</s>
  </p>
  <p id="15">
    <s id="15:1">時適持瓶，</s>
    <s id="15:2">詣河取水，</s>
    <s id="15:3">思惟是苦，</s>
    <s id="15:4">舉聲大哭。</s>
  </p>
  <p id="16">
    <s id="16:1">時迦旃延，來至其所，</s>
    <s id="16:2">問言：「老母！何以悲泣懊惱乃爾？」</s>
  </p>
  <p id="17">
    <s id="17:1">白言：「尊者！我既年老，</s>
    <s id="17:2">恒執苦役，</s>
    <s id="17:3">加復貧窮，</s>
    <s id="17:4">{衣食不充，}</s>
    <s id="17:5">思死不得，以故哭耳。」</s>
  </p>
  <p id="18">
    <s id="18:1">迦旃延言：</s>
    <s id="18:2">「汝若貧者， 何不賣貧？」</s>
  </p>
  <p id="19">
    <s id="19:1">母言：</s>
    <s id="19:2">「貧那可賣？誰當買貧？」</s>
  </p>
  <p id="20">
    <s id="20:1">迦旃延言：</s>
    <s id="20:2">「貧實可賣。」</s>
    <s id="20:3">如是至三，</s>
  </p>
  <p id="21">
    <s id="21:1">女人白言：「</s>
    <s id="21:2">苟貧可賣，我宜問方。」</s>
  </p>
  <p id="22">
    <s id="22:1">即言：「大德！貧云何賣？」</s>
  </p>
  <p id="23">
    <s id="23:1">迦旃延言：</s>
    <s id="23:2">「審欲賣者，</s>
    <s id="23:3">一隨我語，答言唯諾。」</s>
  </p>
  <p id="24">
    <s id="24:1">告言：「汝先洗浴。」洗已告言：「汝當布施。」</s>
  </p>
  <p id="25">
    <s id="25:1">白言：</s>
    <s id="25:2">「尊者！我極貧困， 如今我身，無手許完納，</s>
    <s id="25:3">雖有此瓶，是大家許，當以何施？」</s>
  </p>
  <p id="26">
    <s id="26:1">即授鉢與，</s>
    <s id="26:2">「汝持此鉢，取少淨水。」</s>
  </p>
  <p id="27">
    <s id="27:1">如教取來，奉迦旃延。迦旃延受，尋為呪願。</s>
  </p>
  <p id="28">
    <s id="28:1">次教受齋，</s>
    <s id="28:2">後教念佛種種功德。</s>
  </p>
  <p id="29">
    <s id="29:1">即問：「汝有住止處不？」</s>
  </p>
  <p id="30">
    <s id="30:1">答言：</s>
    <s id="30:2">「無也。</s>
    <s id="30:3">若其磨時，即磨下臥， 舂炊作使，即臥是中，</s>
    <s id="30:4">或時無作，止宿糞堆。」</s>
  </p>
  <p id="31">
    <s id="31:1">迦旃延言：</s>
    <s id="31:2">「汝好持心，恭勤走使，莫生嫌恨，</s>
    <s id="31:3">自伺大家一切臥竟，密開其戶，</s>
    <s id="31:4">於戶曲內，敷淨草座，</s>
    <s id="31:5">思惟觀佛，莫生惡念。」</s>
  </p>
  <p id="32">
    <s id="32:1">爾時老母，奉教而歸，如勅施行，</s>
    <s id="32:2">於後夜中，</s>
    <s id="32:3">即便命終，</s>
    <s id="32:4">生忉利天。</s>
  </p>
  <p id="33">
    <s id="33:1">大家早起，</s>
    <s id="33:2">見婢命終，</s>
    <s id="33:3">{恚而言曰：}</s>
    <s id="33:4">「此婢恒常不聽入舍，</s>
    <s id="33:5">今暮何故，乃於此死？」</s>
  </p>
  <p id="34">
    <s id="34:1">即便使人，草索繫脚，</s>
    <s id="34:2">拽置寒林中。</s>
  </p>
  <p id="35">
    <s id="35:1">時彼天中，有一天子，有五百天子，以為眷屬，</s>
    <s id="35:2">宮殿嚴麗。 爾時天子， 福盡</s>
    <s id="35:3">命終，</s>
    <s id="35:4">此老母人，即代其處。</s>
  </p>
  <p id="36">
    <s id="36:1">生天之法，其利根者，</s>
    <s id="36:2">自知來緣，</s>
    <s id="36:3">鈍根生者，</s>
    <s id="36:4">但知受樂。</s>
  </p>
  <p id="37">
    <s id="37:1">爾時此女，既生天中，[與五百天子]，娛樂受樂，不知生緣。</s>
  </p>
  <p id="38">
    <s id="38:1">時舍利弗，在忉利天，</s>
    <s id="38:2">知此天子生天因緣，</s>
  </p>
  <p id="39">
    <s id="39:1">問言：「天子！汝因何福生此天中？」</s>
  </p>
  <p id="40">
    <s id="40:1">答言：「不知。」</s>
  </p>
  <p id="41">
    <s id="41:1">時舍利弗借其道眼，</s>
    <s id="41:2">觀見故身生天因緣，</s>
    <s id="41:3">由迦旃延；</s>
  </p>
  <p id="42">
    <s id="42:1">即將五百天子，</s>
    <s id="42:2">來至寒林，</s>
    <s id="42:3">散花燒香，</s>
    <s id="42:4">供養死屍。</s>
  </p>
  <p id="43">
    <s id="43:1">諸天光明，照曜村林，</s>
    <s id="43:2">大家見變，怪其所由，</s>
    <s id="43:3">告令遠近，詣林觀看。</s>
  </p>
  <p id="44">
    <s id="44:1">見諸天子供養此屍，</s>
    <s id="44:2">{即問天曰：}</s>
    <s id="44:3">此婢醜穢，生存之時，人猶惡見，</s>
    <s id="44:4">況今已死。</s>
    <s id="44:5">「{何故諸天，而加供養？」}</s>
  </p>
  <p id="45">
    <s id="45:1">彼時天子， 具說本末生天因緣，</s>
    <s id="45:2">即皆迴詣迦旃延所。</s>
  </p>
  <p id="46">
    <s id="46:1">時迦旃延，為諸天人，</s>
    <s id="46:2">{廣說諸法，}</s>
    <s id="46:3">所謂施論戒論生天之論，</s>
    <s id="46:4">欲不淨法，出離為樂。</s>
  </p>
  <p id="47">
    <s id="47:1">爾時彼天及五百天子，遠塵離垢，</s>
    <s id="47:2">得法眼淨，</s>
    <s id="47:3">飛還天宮。</s>
    <s id="47:4">時諸會眾，聞此法已，</s>
    <s id="47:5">各獲道迹，乃至四果，</s>
    <s id="47:6">莫不歡喜，</s>
    <s id="47:7">頂戴奉行，敬禮而去。</s>
  </p>
</text>
