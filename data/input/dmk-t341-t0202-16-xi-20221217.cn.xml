<?xml version='1.0' encoding='utf-8'?>
<text>
  <p id="1">
    <s id="1:1">#---------------------------------------------------------------------- #【經文資訊】大正藏第 4 冊 No. 202 賢愚經 #【版本記錄】發行日期：2022-10，最後更新：2022-10-15 #【編輯說明】本資料庫由中華電子佛典協會（CBETA）依大正藏所編輯 #【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點 #【其他事項】本資料庫可自由免費流通，詳細內容請參閱【中華電子佛典協會資料庫版權宣告】 #----------------------------------------------------------------------</s>
  </p>
  <p id="2">
    <s id="2:1">賢愚經</s>
    <s id="2:2">卷第五</s>
  </p>
  <p id="3">
    <s id="3:1">元魏涼州沙門慧覺等在高昌郡譯 （二四）沙彌守戒自殺品第二十三(丹本此品在第七卷為三十四)</s>
  </p>
  <p id="4">
    <s id="4:1">如是我聞： 一時佛在安陀國。爾時世尊，</s>
    <s id="4:2">慇懃讚歎持戒之人，護持禁戒，寧捨身命，終不毀犯。</s>
    <s id="4:3">何以故？</s>
    <s id="4:4">戒為入道之初基，盡漏之妙趣，</s>
    <s id="4:5">涅槃安樂之平途。</s>
    <s id="4:6">若持淨戒，計其功德，無量無邊。</s>
    <s id="4:7">譬如大海，無量無邊；</s>
    <s id="4:8">戒亦如是。</s>
    <s id="4:9">猶如大海多有阿脩羅、黿龜水性、摩竭魚等大眾生居；</s>
    <s id="4:10">戒海亦爾，</s>
    <s id="4:11">多有三乘大眾生居。</s>
    <s id="4:12">譬如大海，多諸金銀琉璃等寶；</s>
    <s id="4:13">戒海亦爾，</s>
    <s id="4:14">多出善法， 有四非常、三十七品、諸禪三昧如是等寶。</s>
    <s id="4:15">猶如大海，金剛為底，</s>
    <s id="4:16">金剛山圍，</s>
    <s id="4:17">四江大河，流注其中，不增不減；</s>
    <s id="4:18">戒海亦爾，</s>
    <s id="4:19">毘尼為底，</s>
    <s id="4:20">阿毘曇山以為圍遶，</s>
    <s id="4:21">四阿含河流注入中，湛然常爾，不增不減。</s>
    <s id="4:22">何以故注入不增不減？</s>
    <s id="4:23">下阿鼻火，上衝大海，海水消涸，以故不增；</s>
    <s id="4:24">常流入故，以故不減。</s>
    <s id="4:25">佛法戒海，不放逸故不增，</s>
    <s id="4:26">具功德故不減。</s>
    <s id="4:27">是故當知，能持戒者，其德甚多。</s>
  </p>
  <p id="5">
    <s id="5:1">佛涅槃後，</s>
    <s id="5:2">安陀國土，</s>
    <s id="5:3">爾時有一乞食比丘樂獨靜處，威儀具足。</s>
    <s id="5:4">乞食比丘，佛所讚歎，</s>
    <s id="5:5">非住眾者。</s>
    <s id="5:6">何以故？</s>
    <s id="5:7">乞食比丘，少欲知足，</s>
    <s id="5:8">不儲畜積聚，次第乞食，隨敷露坐，一食三衣，</s>
    <s id="5:9">如是等事，</s>
    <s id="5:10">可尊可尚。</s>
    <s id="5:11">在僧比丘，多欲無厭，貯聚儲畜，貪求悋惜，</s>
    <s id="5:12">嫉妬愛著，以故不能得大名聞。</s>
    <s id="5:13">彼乞食比丘， 德行淳備，</s>
    <s id="5:14">具沙門果，六通三明，住八解脫，</s>
    <s id="5:15">威儀庠序，名聞流布。</s>
    <s id="5:16">爾時安陀國，</s>
    <s id="5:17">有優婆塞，敬信三寶，</s>
    <s id="5:18">受持五戒，不殺、不盜、不邪婬、不妄語、不飲酒，</s>
    <s id="5:19">布施修德，名遍國邑，即請是乞食比丘，終身供養。 供養之福，隨因受報。</s>
    <s id="5:20">若請眾僧，就舍供養，</s>
    <s id="5:21">則妨廢行道，道路寒暑勞苦；</s>
    <s id="5:22">後受報時，</s>
    <s id="5:23">要勞思慮，出行求逐，乃能得之。</s>
    <s id="5:24">若就往奉供養，</s>
    <s id="5:25">後受福報時，便坐受自然。</s>
    <s id="5:26">是優婆塞，信心淳厚，辦具種種色香美食，遣人往送，</s>
    <s id="5:27">日日如是。</s>
    <s id="5:28">沙門四種，好惡難明，</s>
    <s id="5:29">如菴羅果生熟難知。</s>
    <s id="5:30">或有比丘，威儀庠序，徐行諦視，</s>
    <s id="5:31">而內具足貪欲恚癡破戒非法，</s>
    <s id="5:32">如菴羅果外熟內生。</s>
    <s id="5:33">或有比丘，外行麤踈，不順儀式，</s>
    <s id="5:34">而內具足沙門德行禪定智慧，</s>
    <s id="5:35">如菴羅果內熟外生。</s>
    <s id="5:36">或有比丘，威儀麤獷，破戒造惡，</s>
    <s id="5:37">內亦具有貪欲恚癡慳貪嫉妬，</s>
    <s id="5:38">如菴羅果內外俱生。</s>
    <s id="5:39">或有比丘，威儀庠審，持戒自守，</s>
    <s id="5:40">而內具足沙門德行戒定慧解，</s>
    <s id="5:41">如菴羅果內外俱熟。</s>
    <s id="5:42">彼乞食比丘，內外具足，亦復如是，</s>
    <s id="5:43">德行滿故，</s>
    <s id="5:44">人所宗敬。</s>
  </p>
  <p id="6">
    <s id="6:1">爾時國中，有一長者，</s>
    <s id="6:2">信敬三寶，有一男兒，</s>
    <s id="6:3">心自思惟：</s>
    <s id="6:4">「欲令出家，當求善師而付託之。</s>
    <s id="6:5">所以爾者？</s>
    <s id="6:6">近善知識則增善法，</s>
    <s id="6:7">近惡知識便起惡法。</s>
    <s id="6:8">譬如風性雖空，</s>
    <s id="6:9">由栴檀林、若瞻蔔林吹香而來，</s>
    <s id="6:10">風有妙香；</s>
    <s id="6:11">若經糞穢臭屍而來，</s>
    <s id="6:12">其風便臭。</s>
    <s id="6:13">又如淨衣置之香篋，出衣衣香；</s>
    <s id="6:14">若置臭處，衣亦隨臭。</s>
    <s id="6:15">親近善友則善日隆，</s>
    <s id="6:16">親附惡友則惡增長，</s>
    <s id="6:17">是故我今，當以此兒與此尊者令其出家。」</s>
    <s id="6:18">念已即往，白比丘言：</s>
    <s id="6:19">「我此一子，今使出家，</s>
    <s id="6:20">唯願大德！哀納濟度；</s>
    <s id="6:21">若不能受，當將還家。」</s>
    <s id="6:22">爾時比丘，以道眼觀，</s>
    <s id="6:23">此人出家，能持淨戒，</s>
    <s id="6:24">增長佛法，即便受之，</s>
    <s id="6:25">度為沙彌。</s>
  </p>
  <p id="7">
    <s id="7:1">時優婆塞有一親善居士，</s>
    <s id="7:2">請優婆塞及其妻子合家奴婢，</s>
    <s id="7:3">明日客會。 時優婆塞，晨朝念言：</s>
    <s id="7:4">「今當就會，誰後守舍？</s>
    <s id="7:5">我若強力，課留一人，</s>
    <s id="7:6">所應得分，我則負他，</s>
    <s id="7:7">若有自能開意住者，</s>
    <s id="7:8">我於會還，當別投報。」</s>
    <s id="7:9">優婆塞女即白父言： 「唯願父母！</s>
    <s id="7:10">從諸僮使但行應請，</s>
    <s id="7:11">我堪後守。」</s>
    <s id="7:12">其父喜曰：「甚善甚善！</s>
    <s id="7:13">今汝住守，</s>
    <s id="7:14">與我汝母，正等無異，於家損益，心無疑慮。」</s>
    <s id="7:15">於是合家悉往受請，</s>
    <s id="7:16">女便牢閉門戶，</s>
    <s id="7:17">獨住家內。</s>
  </p>
  <p id="8">
    <s id="8:1">時優婆塞，是日怱怱，忘不送食。</s>
    <s id="8:2">爾時尊者心自念言：</s>
    <s id="8:3">「日時向晚，</s>
    <s id="8:4">俗人多事，或能忘不送食，</s>
    <s id="8:5">我今寧可遣人迎不？」</s>
    <s id="8:6">即告沙彌：</s>
    <s id="8:7">「汝往取食，</s>
    <s id="8:8">善攝威儀，</s>
    <s id="8:9">如佛所說，入村乞食，</s>
    <s id="8:10">莫生貪著，</s>
    <s id="8:11">如蜂採華，但取其味不損色香。 汝今亦爾，</s>
    <s id="8:12">至家取食，收攝根門，莫貪色聲香味觸也，</s>
    <s id="8:13">若持禁戒，</s>
    <s id="8:14">必能取道。</s>
    <s id="8:15">如提婆達多，雖多誦經，</s>
    <s id="8:16">以造惡毀戒，</s>
    <s id="8:17">墮阿鼻獄；</s>
    <s id="8:18">如瞿迦利，誹謗破戒，</s>
    <s id="8:19">亦入地獄；</s>
    <s id="8:20">周利槃特，雖誦一偈，</s>
    <s id="8:21">以持戒故，得阿羅漢。</s>
    <s id="8:22">又戒即為入涅槃門、</s>
    <s id="8:23">受快樂因，</s>
    <s id="8:24">譬如婆羅門法， 若設長齋，三月四月，</s>
    <s id="8:25">請諸高明持戒梵行諸婆羅門， 以簡擇請，不得普故，</s>
    <s id="8:26">仇留為封印請者惋。</s>
    <s id="8:27">一婆羅門，雖復高經，性不清廉，</s>
    <s id="8:28">貪蜜甜故，舐封都盡，</s>
    <s id="8:29">明日至會所，呈封乃入。</s>
    <s id="8:30">次是梵志，無印欲入。</s>
    <s id="8:31">典事語言：</s>
    <s id="8:32">『汝有封不？』</s>
    <s id="8:33">答言：『我有，以甜故舐盡。』</s>
    <s id="8:34">語言：『汝今如是已足。』 便不得前，</s>
    <s id="8:35">復貪小甜，</s>
    <s id="8:36">失四月中甘香美味，及竟達嚫種種珍寶。</s>
    <s id="8:37">汝今如是，莫貪小事破淨戒印，</s>
    <s id="8:38">失人天中五欲美味及諸無漏三十七品涅槃安樂無量法寶。</s>
    <s id="8:39">汝莫毀破三世佛戒，</s>
    <s id="8:40">污染三寶父母師長。」</s>
    <s id="8:41">沙彌受教，禮足而去。</s>
  </p>
  <p id="9">
    <s id="9:1">往到其家，打門作聲，女問：「是誰？」</s>
    <s id="9:2">答言：「沙彌，為師迎食。」</s>
    <s id="9:3">女心歡喜，我願遂矣。即與開門。</s>
    <s id="9:4"/>
    <s id="9:5">是女端正，容貌殊妙，年始十六，</s>
    <s id="9:6">婬欲火燒，於沙彌前，作諸妖媚，搖肩顧影，</s>
    <s id="9:7">深現欲相。</s>
    <s id="9:8">沙彌見已念言：「此女為有風病癲狂病羊癎病耶？</s>
    <s id="9:9">是女將無欲結所使，欲嬈毀我清淨行耶？」</s>
    <s id="9:10">堅攝威儀，</s>
    <s id="9:11">顏色不變。</s>
    <s id="9:12">時女即便五體投地，</s>
    <s id="9:13">白沙彌言：</s>
    <s id="9:14">「我常願者，今已時至，我恒於汝，欲有所陳，未得靜便。</s>
    <s id="9:15">想汝於我，亦常有心，當與我願。</s>
    <s id="9:16">我此舍中，多有珍寶金銀倉庫， 如毘沙門天宮寶藏，而無有主，</s>
    <s id="9:17">汝可屈意為此舍主，</s>
    <s id="9:18">我為汝婦，</s>
    <s id="9:19">供給使令，</s>
    <s id="9:20">必莫見違，滿我所願。」</s>
    <s id="9:21">沙彌心念：</s>
    <s id="9:22">「我有何罪，</s>
    <s id="9:23">遇此惡緣？</s>
    <s id="9:24">我今寧當捨此身命，</s>
    <s id="9:25">不可毀破三世諸佛所制禁戒。</s>
    <s id="9:26">昔日比丘至婬女家，寧投火坑不犯於婬。</s>
    <s id="9:27">又諸比丘，賊所劫奪，</s>
    <s id="9:28">以草繫縛， 風吹日曝，</s>
    <s id="9:29">諸蟲唼食，以護戒故，不絕草去。</s>
    <s id="9:30">如鵝吞珠，比丘雖見，</s>
    <s id="9:31">以持戒故，</s>
    <s id="9:32">極苦不說。</s>
    <s id="9:33">如海船壞，下座比丘，以守戒故，授板上座，</s>
    <s id="9:34">沒海而死。</s>
    <s id="9:35">如是諸人，</s>
    <s id="9:36">獨佛弟子，能持禁戒，</s>
    <s id="9:37">我非弟子，不能持耶？</s>
    <s id="9:38">如來世尊，獨為彼師，</s>
    <s id="9:39">非我師耶？</s>
    <s id="9:40">如瞻蔔華并胡麻壓，</s>
    <s id="9:41">油瞻蔔香；</s>
    <s id="9:42">若合臭花，油亦隨臭。</s>
    <s id="9:43">我今已得遇善知識，</s>
    <s id="9:44">云何今日當造惡法？</s>
    <s id="9:45">寧捨身命，終不破戒、</s>
    <s id="9:46">污佛法僧父母師長。」</s>
    <s id="9:47">又復思惟：</s>
    <s id="9:48">「我若逃突，</s>
    <s id="9:49">女欲心盛，捨於慚愧，</s>
    <s id="9:50">走外牽捉，</s>
    <s id="9:51">及誹謗我，</s>
    <s id="9:52">街陌人見，不離污辱。</s>
    <s id="9:53">我今定當於此捨命。」</s>
    <s id="9:54">方便語言：</s>
    <s id="9:55">「牢閉門戶，</s>
    <s id="9:56">我入一房，作所應作，爾乃相就。」</s>
    <s id="9:57">女即閉門，沙彌入房，關撢門戶，</s>
    <s id="9:58">得一剃刀，心甚歡喜，</s>
    <s id="9:59">脫身衣服，置於架上，</s>
    <s id="9:60">合掌跪向拘尸那城佛涅槃處，</s>
    <s id="9:61">自立誓願：</s>
    <s id="9:62">「我今不捨佛法眾僧，</s>
    <s id="9:63">不捨和上阿闍梨，</s>
    <s id="9:64">亦不捨戒，</s>
    <s id="9:65">正為持戒，捨此身命；</s>
    <s id="9:66">願所往生，出家學道，淨修梵行，盡漏成道。」</s>
    <s id="9:67">即刎頸死，</s>
    <s id="9:68">血流滂沛，污染身體。</s>
    <s id="9:69">時女怪遲，趣門看之，</s>
    <s id="9:70">見戶不開，喚無應聲，</s>
    <s id="9:71">方便開戶，</s>
    <s id="9:72">見其已死，</s>
    <s id="9:73">失本容色，</s>
    <s id="9:74">欲心尋息，</s>
    <s id="9:75">慚結懊惱，自搣頭髮，</s>
    <s id="9:76">爪裂面目，</s>
    <s id="9:77">宛轉灰土之中， 悲呺泣淚，迷悶斷絕。</s>
  </p>
  <p id="10">
    <s id="10:1">其父會還，打門喚女，</s>
    <s id="10:2">女默不應。</s>
    <s id="10:3">父怪其靜，</s>
    <s id="10:4">使人踰入，</s>
    <s id="10:5">開門視之，</s>
    <s id="10:6">見女如是，</s>
    <s id="10:7">即問女言：</s>
    <s id="10:8">「汝何以爾？</s>
    <s id="10:9">有人侵汝污辱汝耶？」</s>
    <s id="10:10">女默不答， 心自思惟：</s>
    <s id="10:11">「我今若以實對，甚可慚愧；</s>
    <s id="10:12">若言沙彌毀辱我者，</s>
    <s id="10:13">則謗良善，</s>
    <s id="10:14">當墮地獄受罪無極。</s>
    <s id="10:15">不應欺誑。」 即以實答：</s>
    <s id="10:16">「我此獨守，</s>
    <s id="10:17">沙彌來至，為師索食，</s>
    <s id="10:18">我欲心盛，求嬈沙彌，冀從我心。</s>
    <s id="10:19">而彼守戒，</s>
    <s id="10:20">心不改易，</s>
    <s id="10:21">方便入房，自捨身命。</s>
    <s id="10:22">以我穢形，欲壞淨器，罪釁若斯，</s>
    <s id="10:23">故我不樂。」</s>
    <s id="10:24">父聞女言， 心無驚懼。</s>
    <s id="10:25">何以故？</s>
    <s id="10:26">知結使法爾故，</s>
    <s id="10:27">即告女言：</s>
    <s id="10:28">「一切諸法，皆悉無常，</s>
    <s id="10:29">汝莫憂懼！」</s>
    <s id="10:30">即入房內，</s>
    <s id="10:31">見沙彌身，血皆污赤， 如栴檀机，</s>
    <s id="10:32">即前作禮，</s>
    <s id="10:33">讚言：「善哉！ 護持佛戒，能捨身命。」</s>
  </p>
  <p id="11">
    <s id="11:1">時彼國法，</s>
    <s id="11:2">若有沙門白衣舍死，</s>
    <s id="11:3">當罰金錢一千入官。</s>
    <s id="11:4">時優婆塞，以一千金錢置銅盤上，載至王宮，</s>
    <s id="11:5">白言： 「大王！ 我有罰讁，應入於王，願當受之。」</s>
    <s id="11:6">王答之言：</s>
    <s id="11:7">「汝於我國，敬信三寶，</s>
    <s id="11:8">忠正守道，</s>
    <s id="11:9">言行無違，唯汝一人，</s>
    <s id="11:10">當有何過而輸罰耶？」</s>
    <s id="11:11">時優婆塞，具陳上緣，自毀其女，</s>
    <s id="11:12">讚歎沙彌持戒功德。</s>
    <s id="11:13">王聞情事，</s>
    <s id="11:14">心驚悚然，篤信增隆，而告之言：</s>
    <s id="11:15">「沙彌護戒，</s>
    <s id="11:16">自捨身命，</s>
    <s id="11:17">汝無辜咎，</s>
    <s id="11:18">那得有罰？</s>
    <s id="11:19">但持還舍，</s>
    <s id="11:20">吾今躬欲自至汝家供養沙彌。」</s>
    <s id="11:21">即擊金鼓，宣令國人，前後導從，往至其家。</s>
    <s id="11:22">王自入內，</s>
    <s id="11:23">見沙彌身，赤如栴檀，前為作禮，</s>
    <s id="11:24">讚其功德，</s>
    <s id="11:25">以種種寶，莊嚴高車， 載死沙彌，</s>
    <s id="11:26">至平坦地，</s>
    <s id="11:27">積眾香木，闍毘供養。</s>
    <s id="11:28">嚴飾是女，極世之殊，</s>
    <s id="11:29">置高顯處，</s>
    <s id="11:30">普使一切時會皆見，</s>
    <s id="11:31">語眾人言：</s>
    <s id="11:32">「是女殊妙，容暉乃爾，未離欲者，誰無染心？</s>
    <s id="11:33">而此沙彌，既未得道，</s>
    <s id="11:34">以生死身，奉戒捨命，甚奇希有！」</s>
  </p>
  <p id="12">
    <s id="12:1">王即遣人，命請其師，</s>
    <s id="12:2">廣為大眾，說微妙法。</s>
    <s id="12:3">時會一切，見聞是事，</s>
    <s id="12:4">有求出家持淨戒者，</s>
    <s id="12:5">有發無上菩提心者，</s>
    <s id="12:6">莫不歡喜， 頂戴奉行。</s>
    <s id="12:7"/>
  </p>
</text>
