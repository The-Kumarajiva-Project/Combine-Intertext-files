<?xml version='1.0' encoding='utf-8'?>
<text>
  <p id="1">
    <s id="1:1">འདི་སྐད་བདག་གིས་ཐོས་པའི་དུས་གཅིག་ན། </s>
    <s id="1:2">བཅོམ་ལྡན་འདས་རྒྱལ་པོའི་ཁབ་བྱ་རྒོད་ [237a.7]སྤུངས་པའི་རི་ལ་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་བཞུགས་སོ། །</s>
    <s id="1:3">དེའི་ཚེ་ན་ཚེ་དང་ལྡན་པ་ཀུན་དགའ་བོས་ལྷ་སྦྱིན་གྱིས་ཐབས་རྣམ་པ་སྣ་ཚོགས་ཀྱིས་དེ་བཞིན་གཤེགས་པ་ལ་གནོད་པར་བྱ་བར་བསམས་ཀྱང་། </s>
    <s id="1:4">དེ་བཞིན་གཤེགས་པས་ནི་ལྷ་སྦྱིན་དང་སྒྲ་གཅན་ཟིན་ [237b.1]གཉིས་ལ་མི་འདྲ་བར་མེད་པར་དགོངས་ཏེ། རྟག་ཏུ་དེ་ལ་ཐུགས་བརྩེ་བར་མཐོང་ནས།</s>
    <s id="1:5">བཅོམ་ལྡན་འདས་ལ་ཞུས་པ་དང་། </s>
    <s id="1:6">བཅོམ་ལྡན་འདས་ཀྱིས་ཀུན་དགའ་བོ་ལ་འདི་སྐད་ཅེས་བཀའ་སྩལ་པ། </s>
    <s id="1:7">ལྷ་སྦྱིན་འདིས་དུས་འདི་ཉིད་ནང་ལ་གནོད་པ་བྱས་པར་མ་ཟད་དེ། </s>
    <s id="1:8">སྐྱེ་བ་གཞན་ [237b.2]དུ་ཡང་ང་ལ་གནོད་སེམས་བསྐྱེད་དོ། །</s>
    <s id="1:9">དགེ་སློང་དག་ཐེ་ཙོམ་དུ་གྱུར་ནས་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
    <s id="1:10">ལྷ་སྦྱིན་འདིས་སྐྱེ་བ་གཞན་དག་ན་བཅོམ་ལྡན་འདས་ལ་གནོད་པ་ཅི་ལྟར་བགྱིས་ཞེས་གསོལ་པ་དང་། </s>
    <s id="1:11">བཅོམ་ལྡན་འདས་ཀྱིས་ཀུན་དགའ་ [237b.3]བོ་ལ་འདི་སྐད་ཅེས་བཀའ་སྩལ་ཏོ། །</s>
    <s id="1:12">སྔོན་འདས་པའི་དུས་བསྐལ་པ་ཚད་མེད་གྲངས་མེད་དཔག་ཏུ་མེད་བསམ་གྱིས་མི་ཁྱབ་པའི་ཕ་རོལ་དུ། </s>
    <s id="1:13">འཛམ་བུའི་གླིང་འདིར་རྒྱལ་པོ་རིན་པོ་ཆེ་གོ་ཆ་ཞེས་བྱ་བ་རྒྱལ་ཕྲན་ལྔ་བརྒྱ་ལ་དབང་བྱེད་པ་ཞིག་བྱུང་ངོ་། །</s>
    <s id="1:14">དེ་ལ་བཙུན་མོ་དང་ཕོ་བྲང་ [237b.4]གི་སླས་ལྔ་བརྒྱ་སྙེད་ཡོད་ཀྱང་བུ་མེད་དེ། </s>
    <s id="1:15">ཉི་ཟླའི་ལྷ་ལ་སོགས་ཏེ་ལྷ་ཐམས་ཅད་ལ་གསོལ་བ་བྱས་ཏེ། </s>
    <s id="1:16">ལོ་དུ་མ་ལོན་ཀྱང་བུ་མེད་པས་མི་དགའ་བར་གྱུར་ཏེ། </s>
    <s id="1:17">འདི་སྙམ་དུ་སེམས་སོ། </s>
    <s id="1:18">བདག་ལ་བུ་ནི་གཅིག་ཀྱང་མེད་དེ། </s>
    <s id="1:19">དེའུ་རེ་ཚེ་ཟད་པས་</s>
    <s id="1:20">རྒྱལ་ཕྲན་ལྔ་བརྒྱ་ཡང་ [237b.5]གཅིག་ལ་གཅིག་མི་ཉན་ཏེ།</s>
    <s id="1:21">ཐམས་ཅད་འཁྲུགས་ནས། ཡུལ་མི་བདེ་བར་འགྱུར་རོ་སྙམ་ནས་སེམས་ཁོངས་སུ་ཆུད་དེ།</s>
    <s id="1:22">ལག་པ་འགྲམ་པ་ལ་བརྟེན་ནས་འདུག་པ་ལས།</s>
    <s id="1:23">དེའི་ཚེ་ན་ལྷ་ཞིག་རྒྱལ་པོའི་བསམ་པ་ཤེས་ནས།</s>
    <s id="1:24">རྨི་ལམ་དུ་རྒྱལ་པོ་ལ་འདི་སྐད་ཅེས་བསྒོའོ། ། </s>
    <s id="1:25">[237b.6]ཕོ་བྲང་གི་ཕྱི་རོལ་ཚལ་གྱི་ནང་ན། </s>
    <s id="1:26">དྲང་སྲོང་གཉིས་ཤིག་ཡོད་དེ་གཅིག་གི་ལུས་གསེར་གྱི་མདོག་ཏུ་འདུག་གི །</s>
    <s id="1:27">དེའི་གན་དུ་སོང་ལ་གསོལ་བ་ཐོབ་ཤིག་དང་།</s>
    <s id="1:28">བུར་སྐྱེ་བར་འགྱུར་རོ། །</s>
    <s id="1:29">ཞེས་བསྒོ་མ་ཐག་ཏུ་གཉིད་ལོག་པ་ལས་སད་ནས</s>
    <s id="1:30">དྲང་སྲོང་གཉིས་གང་ན་འདུག་པ་ [237b.7]ཚོལ་དུ་སོང་སྟེ། </s>
    <s id="1:31">དྲང་སྲོང་དེ་དང་ཕྲད་ནས། </s>
    <s id="1:32">བདག་ལ་རྒྱལ་པོའི་རིགས་འཚོབ་པ་མེད་ཀྱིས་ཁྱོད་བདག་གི་རིགས་སུ་སྐྱེས་ཏེ། </s>
    <s id="1:33">རིགས་གསོ་ཤིག་ཅེས་གསོལ་བ་བཏབ་ནས། </s>
    <s id="1:34">དྲང་སྲོང་དེས་ཀྱང་དེ་བཞིན་དུ་བྱའོ་ཞེས་སྨྲས་སོ། །</s>
    <s id="1:35">དྲང་སྲོང་གཅིག་གིས་ཀྱང་བདག་ཁྱོད་ཀྱི་ [238a.1]རིགས་སུ་སྐྱེ་བར་བྱའོ་ཞེས་སྨྲས་པ་དང་། </s>
    <s id="1:36">རྒྱལ་པོ་རབ་ཏུ་དགའ་ནས། </s>
    <s id="1:37">ཁྱོད་ཀྱང་བདག་གི་རིགས་སུ་སྐྱེ་བར་ཤོག་ཤིག །ཅེས་སྨྲས་སོ། །</s>
    <s id="1:38">དེ་ནས་རྒྱལ་པོ་ཕྱིར་ལོག་ནས་དུས་ཕྱི་ཞིག་ན་དྲང་སྲོང་གསེར་གྱི་མདོག་ཅན་ཚེའི་དུས་བྱས་ནས། </s>
    <s id="1:39">བཙུན་མོ་ཆེན་མོའི་ [238a.2]མངལ་དུ་སྐྱེས་སོ། །</s>
    <s id="1:40">བུད་མེད་མཁས་པས་བུ་ཡོད་པར་ཤེས་ནས་བུ་ཕོར་ཤེས་ཏེ་བདག་ལ་ངེས་པར་བུ་ཕོ་ཡོད་དོ། ། ཞེས་རྒྱལ་པོ་ལ་སྨྲས་པ་དང་།</s>
    <s id="1:41">རྒྱལ་པོས་ཀྱང་བཙུན་མོའི་རིམ་གྲོ་བསྐྱེད་དོ། །</s>
    <s id="1:42">ཟླ་བ་དགུ་ཚང་ནས་བུ་ཁྱེའུ་གསེར་གྱི་མདོག་ཅན། </s>
    <s id="1:43">སྐྲ་མཐོན་མཐིང་ཁར་འདུག་པ། [238a.3]</s>
    <s id="1:44">མཚན་དང་ལྡན་པ་ཞིག་བཙས་སོ། །</s>
    <s id="1:45">རྒྱལ་པོ་རབ་ཏུ་དགའ་ནས་བཙས་སྟོན་བྱས་ཏེ། </s>
    <s id="1:46">མཚན་མཁན་གྱིས་མཚན་བཏགས་ནས། </s>
    <s id="1:47">བུའི་མིང་ཡང་དགེ་དོན་དུ་བཏགས་སོ། །</s>
    <s id="1:48">དེ་ནས་བཙུན་མོ་གཅིག་ཀྱང་སེམས་ཅན་དང་ལྡན་པར་གྱུར་ཏེ། </s>
    <s id="1:49">དྲང་སྲོང་ཅིག་ཤོས་ཀྱང་ཚེའི་དུས་བྱས་ [238a.4]ནས་བཙུན་མོའི་མངལ་དུ་སྐྱེས་སོ། །</s>
    <s id="1:50">དེ་ནས་ཡང་བཙས་སྟོན་བྱས་ཏེ། </s>
    <s id="1:51">མཚན་མཁན་གྱིས་མཚན་བལྟས་ནས། </s>
    <s id="1:52">ཁྱེའུའི་མིང་སྡིག་དོན་དུ་བཏགས་སོ། །</s>
    <s id="1:53">རྒྱལ་པོ་བུ་ལ་བྱམས་ཤིང་སྡུག་པས་བུ་འདུག་པའི་གནས་དབྱར་དགུན་སྟོན་དཔྱིད་སོ་སོར་བྱས་སོ། །</s>
    <s id="1:54">ཁྱེའུ་ཆེར་སྐྱེས་ནས་ [238a.5]རིག་པ་བཅོ་བརྒྱད་ལ་སོགས་ཏེ། </s>
    <s id="1:55">གཙུག་ལག་ཐམས་ཅད་ལ་མཁས་པར་གྱུར་ཏོ། །</s>
    <s id="1:56">ཕྱིས་དགེ་དོན་གྱིས་རྒྱལ་པོ་ལ་གསོལ་ཏེ། </s>
    <s id="1:57">བདག་ཕྱི་རོལ་ཏུ་འཆག་ཅིང་ལྟད་མོ་ལྟར་འགྲོའོ་ཞེས་བྱས་པ་དང་། </s>
    <s id="1:58">དེའི་ཕ་མས་ཀྱང་བུ་འཆག་ཏུ་འགྲོའོ་ཞེས་ལམ་སྲང་ཕྱག་དར་བྱེད་དུ་བཅུག་སྟེ། </s>
    <s id="1:59">[238a.6]རྒྱལ་མཚན་དང་།  བ་དན་བསྒྲེངས་ནས་མེ་ཏོག་གིས་གཏོར་ཏོ། །</s>
    <s id="1:60">བདུག་པ་དང་། སྤོས་ཀྱིས་བདུག་པ་ལ་སོགས་པས་ཡོ་ལང་བཤམས་ནས། </s>
    <s id="1:61">དགེ་དོན་གླང་པོ་རིན་པོ་ཆེ་སྣ་བདུན་གྱིས་བརྒྱན་པ་ལ་བསྐྱོན་ཏེ། </s>
    <s id="1:62">དྲིལ་བསྒྲགས་རྫ་རྔ་བརྡུངས་རོལ་མོ་དང་སིལ་སྙན་དཀྲོལ་ཏེ། </s>
    <s id="1:63">[238a.7]རྐྱ་པ་བརྒྱ་སྟོང་སྙེད་ཀྱིས་བསྐོར་ཏེ། </s>
    <s id="1:64">གྲོང་ཁྱེར་གྱི་ཕྱི་རོལ་ཏུ་སོང་ངོ་། །</s>
    <s id="1:65">ཡུལ་མི་ཐམས་ཅད་ལམ་གྱི་གཡས་གཡོན་ན་ཁང་བུ་བརྩེགས་པའི་སྟེང་ན་མིག་མི་འཛུམས་པར་ལྟ་ཞིང་། </s>
    <s id="1:66">འདི་བྱིན་དང་གཟི་བརྗིད་ནི་ཚངས་པ་དང་འདྲའོ་ཞེས་བསྒྲགས་སོ། །</s>
    <s id="1:67">དེ་ནས་སོང་སོང་བ་ལས་མུ་ [238b.1]ལྟོ་བ་དག་ཅིག་གིས་གོས་ཧྲུལ་པོ་གྱོན་ནས་སྣོད་ཆག་པ་ཐོགས་ཏེ། </s>
    <s id="1:68">ཅུང་ཟད་བསླང་ངོ་ཞེས་འབོད་པ་དགེ་དོན་གྱིས་ཐོས་ནས། </s>
    <s id="1:69">དེ་དག་ལ་ཁྱོད་ཅིའི་ཕྱིར་འདི་ལྟར་ཉོན་མོངས་ཤིང་སྡུག་ཅེས་དྲིས་སོ། །</s>
    <s id="1:70">དེ་དག་ལས་ཁ་ཅིག་ནི་འདི་སྐད་དུ་བདག་ལ་ཕ་མ་དང་ཕུ་ནུ་དང་བུ་སྨད་དང་།  གཉེན་ [238b.2]བཤེས་མ་མཆིས་པས་སྡུག་གོ་ཞེས་ཟེར་རོ། །</s>
    <s id="1:71">དེ་ལ་ཁ་ཅིག་ནི་བདག་ཅག་ཡུན་རིང་དུ་ནད་ཀྱིས་བཏབ་པས་མི་སོས་ཏེ་སྡུག་གོ་ཞེས་ཟེར་རོ། །</s>
    <s id="1:72">དེ་ལ་ཁ་ཅིག་ནི་བདག་ཅག་བག་མ་བྱས་པས་ཆོམ་པོས་བཅོམ་སྟེ་ཅི་ཡང་མི་བདོག་པས་སློངས་མོ་བྱེད་དོ་ཞེས་ཟེར་རོ། །</s>
    <s id="1:73">དགེ་དོན་གྱིས་ [238b.3]དེ་སྐད་ཅེས་སྨྲས་པ་ཐོས་ནས  མཆི་མ་བླགས་ཏེ་སོང་ངོ་། །</s>
    <s id="1:74">ཕ་ཟད་ཅིག་ཙམ་ནས་ཤན་པ་དག་ཅིག་སྲོག་ཆགས་བསད་ནས་པགས་པ་བཤུ་བ་དང་།  དམྱལ་གཏུབ་པ་དག་མཐོང་ནས།</s>
    <s id="1:75">དགེ་དོན་གྱིས་ཨེ་མ་ཧོ་འདི་དག་ཅི་བྱེད་ཅེས་དྲིས་པ་ན། </s>
    <s id="1:76">བདག་ཅག་གི་ཕ་མེས་རྒྱུད་ [238b.4]ཀྱིས་འདི་འདྲ་བའི་གསད་པའི་ལས་བྱེད་དེ། </s>
    <s id="1:77">འདི་མ་བྱས་ན་མི་འཚོའོ། ། ཞེས་ཟེར་རོ། །</s>
    <s id="1:78">དེ་ལ་དགེ་དོན་ངོ་ཚ་བར་གྱུར་ཏེ་བལྟ་མི་ཕོད་པར་སོང་ངོ་། །</s>
    <s id="1:79">དེ་ནས་ཡང་ཕ་ཟད་ཕྱིན་པ་དང་ཞིང་པ་དག་ཅིག་ཞིང་རྨོས་པའི་འོག་ཏུ་སྲིན་བུ་མང་དུ་བྱུང་བ་ལས། </s>
    <s id="1:80">བྱ་མང་པོ་དག་སྦྲུལ་གདུག་པ་ [238b.5]དག་ཐུ་ཞིང་ཟ་བ་མཐོང་བ་དང་། </s>
    <s id="1:81">འདི་དག་ཅི་བྱེད་ཅེས་དྲིས་པ་ན་བདག་ཅག་ནི་ཞིང་རྨོས་ཏེ་ས་རློགས་པའི་ཤུལ་དུ་ས་བོན་བཏབ་ནས  </s>
    <s id="1:82">ཕྱིས་མང་དུ་སྐྱེས་ཏེ་དེས་འཚོ་ཞིང་རྒྱལ་པོའི་དཔྱ་ཡང་དབུལ་ཞེས་ཟེར་རོ། །</s>
    <s id="1:83">དགེ་དོན་དེ་ལ་ཡང་ངོ་ཚ་བར་གྱུར་ནས་ཕ་ཟད་སོང་བ་དང་།</s>
    <s id="1:84">རྔོན་པ་བྱ་རྒྱ་བྲེས་ [238b.6]པ་དང་།  རྙི་བཙུགས་ནས་བྱ་རྣམས་བཤོར་བ་དང་།</s>
    <s id="1:85">སེམས་ཅན་དག་བྱ་རྒྱ་དང་རྙི་ལ་ཟིན་ནས་ལུས་རྡེག་ཅིང་འཐེན་ཀྱང་མ་ཤོར་ཏེ། </s>
    <s id="1:86">སྙིང་རྗེའི་སྐད་ཕྱུང་སྟེ། </s>
    <s id="1:87">ཤིན་ཏུ་འཇིགས་སྐྲག་པ་དག་མཐོང་ནས། </s>
    <s id="1:88">ཁྱོད་འདི་ཅི་བྱེད་ཅེས་དྲིས་ན་བདག་ཅག་ཀྱང་རྒྱུད་ཀྱིས་འདི་འདྲ་བ་ [238b.7]གསོད་པའི་ལས་བྱེད་པས་འཚོ་ཞེས་ཟེར་རོ། །</s>
    <s id="1:89">དགེ་དོན་གྱིས་དེ་སྐད་ཅེས་སྨྲས་པ་ཐོས་ནས་ཤིན་ཏུ་ཡི་མུག་སྟེ། </s>
    <s id="1:90">ཡང་ཕ་ཟད་སོང་བ་དང་། </s>
    <s id="1:91">ཉ་པ་དག་ཉ་རྒྱ་བཙུགས་ནས་མང་དུ་ཟིན་ཏེ། </s>
    <s id="1:92">ཐང་དུ་ཕུང་པོར་སྤུངས་ནས་ད་དུང་ཡང་འགུལ་བ་དག་མཐོང་ནས་འདི་དག་ཅི་བྱེད་དྲིས་ན། </s>
    <s id="1:93">[239a.1]བདག་ཅག་ཀྱང་རྒྱུད་ཀྱི་ལས་གཞན་མི་བྱེད་ཀྱིས་འདི་ལྟར་ཉ་བཤོར་ཞིང་འཚོ་བར་བྱེད་དོ། ། ཞེས་ཟེར་རོ། །</s>
    <s id="1:94">དགེ་དོན་གྱིས་དེ་ལྟ་བུ་དག་མཐོང་ནས་འདི་སྙམ་དུ་བསམས་སོ། །</s>
    <s id="1:95">སེམས་ཅན་འདི་དག་ནི་དབུལ་ཕོངས་པས་བགོ་བ་དང་། </s>
    <s id="1:96">བཟའ་བའི་ཕྱིར་འདི་ལྟ་ [239a.2]བུའི་ཁ་ན་མ་ཐོ་བའི་ལས་གསོད་པ་སོགས་བྱེད་དེ། </s>
    <s id="1:97">འདི་དག་ནི་ཚེ་འཕོས་མ་ཐག་ཏུ་ངན་སོང་གསུམ་དུ་ལྷུང་སྟེ། </s>
    <s id="1:98">མུན་པ་ནས་མུན་པར་འགྲོ་ཞིང་། ཐར་པའི་དུས་མེད་དོ་སྙམ་དུ་བསམས་ནས་ཕྱིར་ཁྱིམ་དུ་འོངས་ཏེ། </s>
    <s id="1:99">ཉིན་མཚན་དུ་སེམས་ཤིང་ནི་མི་དགའ་ནས། </s>
    <s id="1:100">ཕའི་དྲུང་དུ་སོང་སྟེ་ [239a.3]ཕ་ལ་ཡབ་བདག་ལ་གསོལ་བ་ཞིག་མཆིས་ཀྱིས་གནོང་ཤིག་ཅེས་སྨྲས་སོ། །</s>
    <s id="1:101">ཕས་ཀྱང་བུ་ཁྱོད་ཅི་ཟེར་ཁྱོད་ཅི་སྨྲས་པ་བཞིན་དུ་བྱའོ་ཞེས་སྨྲས་སོ། །</s>
    <s id="1:102">ཡབ་བདག་སྔོན་ཕྱི་རོལ་ཏུ་འཆག་ཏུ་མཆིས་པ་ལས་མི་མང་པོས་གོས་དང་། </s>
    <s id="1:103">ཟས་ཀྱི་ཕྱིར་ཐམས་ཅད་ཉོན་མོངས་ཏེ། </s>
    <s id="1:104">གཅིག་གིས་ [239a.4]གཅིག་ལ་གསོད་པ་དང་། </s>
    <s id="1:105">བརྫུན་དང་། དབང་ཟ་བ་དང་། </s>
    <s id="1:106">མི་དགེ་བའི་ལས་རྣམ་པ་སྣ་ཚོགས་བགྱིད་པར་མཐོང་ནས། </s>
    <s id="1:107">དེ་དག་ལ་སྦྱིན་པ་བགྱིད་པར་བསམས་ཀྱིས་ཡབ་ཀྱིས་བང་མཛོད་ཆེན་པོ་ལས་བྲེལ་ཞིང་ཕོངས་པ་དག་གི་ཕྱིར་ཡིད་བཞིན་དུ་སྤྱོད་དུ་གནོང་ཤིག་ཕས་སྨྲས་པ། </s>
    <s id="1:108">ངས་ [239a.5]རིན་པོ་ཆེ་དང་བང་མཛོད་མང་དུ་བསགས་པ་ཐམས་ཅད་ཁྱོད་ཀྱི་ཕྱིར་བྱས་པར་ཟད་ན</s>
    <s id="1:109">ཅིའི་ཕྱིར་ཁྱོད་ཟེར་བཞིན་དུ་མི་ཉན་ཅེས་སྨྲས་སོ། །</s>
    <s id="1:110">དེ་ནས་དགེ་དོན་གྱིས་ཕས་གནང་བའི་ལུང་ཐོབ་ནས། </s>
    <s id="1:111">ཡུལ་མི་ཐམས་ཅད་ལ་དགེ་དོན་ནི་སྦྱིན་པ་ཆེན་པོ་བྱེད་ཀྱིས། </s>
    <s id="1:112">ཐམས་ཅད་འདུས་ཤིང་ [239a.6]ཤོག་ཤིག་ཅེས་སྨྲས་སོ། །</s>
    <s id="1:113">དེའི་ཚེ་ན་དགེ་སྦྱོང་དང་བྲམ་ཟེ་དང་།</s>
    <s id="1:114">དབུལ་ཕོངས་པ་མགོན་མེད་པ་དང་།</s>
    <s id="1:115">ན་བ་ལ་སོགས་ཏེ། </s>
    <s id="1:116">གྲོང་ཁྱེར་གྱི་ཕྱི་རོལ་ན་ལམ་ཐོག་ཐག་གང་ངོ་། །</s>
    <s id="1:117">དེ་དག་ཀྱང་དཔག་ཚད་བརྒྱ་དང་། ཉིས་བརྒྱ་དང་། སུམ་བརྒྱ་དང་། བཞི་བརྒྱ་དང་། ལྔ་བརྒྱ་ [239a.7]དང་། </s>
    <s id="1:118">དཔག་ཚད་སྟོང་གི་ལམ་ནས་འོངས། </s>
    <s id="1:119">ཁ་ཅིག་ནི་དཔག་ཚད་ཉིས་སྟོང་། སུམ་སྟོང་། བཞི་སྟོང་། ལྔ་སྟོང་། དཔག་ཚད་ཁྲིའི་ལམ་ནས་ལྷགས་ཏེ། </s>
    <s id="1:120">སྤྲིན་བཞིན་དུ་འདུས་ནས་ཐམས་ཅད་ལས་ཡིད་བཞིན་དུ་སྦྱིན་པ་ནི་གོས་འདོད་པ་ལ་གོས། </s>
    <s id="1:121">ཟས་འདོད་པ་ལ་ཟས། [239b.1]</s>
    <s id="1:122">རིན་པོ་ཆེ་དང་། </s>
    <s id="1:123">གསེར་དང་། </s>
    <s id="1:124">དངུལ་དང་། </s>
    <s id="1:125">བཻ་དཱུརྱ་དང་། </s>
    <s id="1:126">མུ་ས་ར་གལ་བ་དང་། </s>
    <s id="1:127">བཞོན་པ་དང་། </s>
    <s id="1:128">ཐེག་པ་དང་། </s>
    <s id="1:129">ཁྱོགས་དང་། </s>
    <s id="1:130">སྐྱེད་མོས་ཚལ་དང་། </s>
    <s id="1:131">ཞིང་དང་། </s>
    <s id="1:132">རྐང་འགྲོས་ལ་སོགས་ཏེ། </s>
    <s id="1:133">ཡིད་བཞིན་དུ་སྦྱིན་པ་བྱས་སོ། །</s>
    <s id="1:134">དེ་ལྟར་སྦྱིན་པ་ལ་ཞུགས་ཏེ། </s>
    <s id="1:135">ཡུན་ [239b.2]རིང་ཞིག་ལོན་པ་དང་། </s>
    <s id="1:136">བང་མཛོད་སུམ་ཆ་ནི་ཟད་ནས། </s>
    <s id="1:137">མཛོད་སྲུང་གིས་རྒྱལ་པོ་ལ་འདི་སྐད་ཅེས་སྨྲས་སོ། །</s>
    <s id="1:138">སྲས་ཀྱིས་བང་མཛོད་ལས་སྦྱིན་པ་བགྱིས་ནས་སུམ་ཆ་ནི་ཟད་པས། སུམ་གཉིས་ཙམ་ལས་མ་ལུས་ན།</s>
    <s id="1:139">ཕན་ཚུན་འདྲུལ་བའི་སྐྱེས་དང་།</s>
    <s id="1:140">ཚོང་ཟོང་ཅི་ [239b.3]ལས་བགྱིད་དགོངས་ཤིག་ཅེས་སྨྲས་སོ། །</s>
    <s id="1:141">ང་ནི་སྲས་འདི་ལ་བྱམས་པས་ངོ་མི་ཟློགས་ཀྱིས་བང་མཛོད་སྟོངས་ཀྱང་སླའོ་ཞེས་བསྒོའོ། །</s>
    <s id="1:142">དེ་ནས་ཡང་རིང་ཞིག་ལོན་པ་དང་། </s>
    <s id="1:143">བང་མཛོད་སུམ་གཉིས་ནི་ཟད།  སུམ་ཆ་ཙམ་ལུས་པ་དང་།</s>
    <s id="1:144">མཛོད་སྲུང་གིས་ཡང་རྒྱལ་པོ་ [239b.4]ལ་ད་ནི་བང་མཛོད་སུམ་གཉིས་ཙམ་ནི་ཟད། ། སུམ་ཆ་ཙམ་ལས་མ་ལུས་ན།</s>
    <s id="1:145">ཕན་ཚུན་སྐྱེས་བསྐུར་བ་དང་། </s>
    <s id="1:146">ཚོང་ཟོང་ཅི་ལས་བགྱི་ཞེས་སྨྲས་སོ། །</s>
    <s id="1:147">རྒྱལ་པོས་དེ་ལ་བསྒོ་བ། </s>
    <s id="1:148">ངའི་སྲས་སྡུག་ཆེས་པས་ངོ་མི་ཟློགས་པས་སྨྲ་བ་མི་ཕོད་ཀྱིས། </s>
    <s id="1:149">ཁྱོད་ཀྱིས་ཐབས་ཅི་ལེགས་ [239b.5]སུ་བྱོས་ལ་བྲེལ་ཅིང་མི་ཁོམ་པ་ལྟར་ཐ་སྙད་ཐོགས་ཤིག །</s>
    <s id="1:150">མཛོད་སྲུང་གིས་རྒྱལ་པོ་ལས་ལུང་ཐོབ་ནས  མཛོད་སྒོ་བཅད་དེ།  དོན་གཉེར་དུ་སོང་ངོ་། །</s>
    <s id="1:151">དེ་ནས་སློང་བ་དག་དགེ་དོན་གྱི་ཐད་དུ་སོང་སོང་ནས། </s>
    <s id="1:152">བར་འགའ་ནི་མཛོད་སྲུང་མི་སྙེད་དེ་མཛོད་སྒོ་མི་ཕྱེད། </s>
    <s id="1:153">གལ་ [239b.6]ཏེ་མཛོད་སྲུང་འོངས་ན་  ཡང་ཡིད་བཞིན་དུ་མི་སྟེར་བས།</s>
    <s id="1:154">དགེ་དོན་གྱིས་འདི་སྙམ་སེམས་སོ། །</s>
    <s id="1:155">འདི་ལྟར་གྱུར་པ་འདི་ནི་མཛོད་སྲུང་གིས་ནི་ཐུགས་མི་ཐུབ་ཀྱིས། </s>
    <s id="1:156">ཡབ་ཀྱི་མན་ངག་འོངས་ཀྱིས་ཡོད་ཡང་བུས་ནི་ཕའི་བང་མཛོད་སྟོངས་པར་བྱས་པའི་མི་རིགས་ཀྱིས། </s>
    <s id="1:157">བདག་གིས་ [239b.7]ད་ཐབས་ཅི་ཞིག་བྱས་ན་རིན་པོ་ཆེ་ཡིད་བཞིན་དུ་རྙེད་དེ</s>
    <s id="1:158">སྐྱེ་བོ་མང་པོ་ལ་ཕན་འདོགས་པར་འགྱུར་སྙམ་བསམས་ནས། </s>
    <s id="1:159">མི་དག་ལ་འདི་སྐད་ཅེས་དྲིས་སོ། །</s>
    <s id="1:160">འཇིག་རྟེན་ན་ལས་ཅི་བྱས་ན། </s>
    <s id="1:161">ནོར་དབྱིག་མང་དུ་རྙེད་ཅིང་ཟད་མི་ཤེས་པར་འགྱུར་ཞེས་དྲིས་པ་དང་། </s>
    <s id="1:162">ཁ་ཅིག་ནི་ [240a.1]ཞིང་ཆེར་རྨོས་ན་ ནོར་དབྱིག་མང་དུ་འགྱུར་ཞེས་ཟེར་རོ། །</s>
    <s id="1:163">ཁ་ཅིག་ནི་རྐང་འགྲོས་སྤེལ་ཏེ  སྤོགས་བྱས་ན་ནོར་མང་དུ་རྙེད་ཟེར་རོ། །</s>
    <s id="1:164">ཁ་ཅིག་ནི་ལམ་རིང་པོར་ཚོང་སྤོགས་བྱས་ན་ནོར་མང་དུ་རྙེད་ཅེས་ཟེར་རོ། །</s>
    <s id="1:165">ཁ་ཅིག་ནི་རྒྱ་མཚོར་ཞུགས་ཏེ  ནོར་བུ་རིན་པོ་ཆེ་ [240a.2]བླངས་ན་རིན་པོ་ཆེ་མང་དུ་འགྱུར་རོ་ཞེས་ཟེར་རོ། །</s>
    <s id="1:166">དགེ་དོན་གྱིས་དེ་དག་སྨྲས་པ་ཐོས་ནས་</s>
    <s id="1:167">ཞིང་རྨོ་བ་དང་།</s>
    <s id="1:168">རྐང་འགྲོས་སྤེལ་བ་དང་།</s>
    <s id="1:169">ལམ་རིང་པོར་ཚོང་པ་ལ་འགྲོ་བ་ནི་</s>
    <s id="1:170">ངའི་ཆ་མ་ཡིན་ནོ། །</s>
    <s id="1:171">རྒྱ་མཚོར་འཇུག་པ་འབའ་ཞིག་ངའི་ཆ་ཡིན་ནོ་ཞེས་སྨྲས་ནས། </s>
    <s id="1:172">རྒྱ་མཚོར་ [240a.3]འཇུག་གོ། །</s>
    <s id="1:173">ཞེས་བསམས་ཏེ། </s>
    <s id="1:174">ཕ་མ་ལ་འདི་སྐད་ཅེས་སྨྲས་སོ། །</s>
    <s id="1:175">བདག་ནི་རྒྱ་མཚོ་ནས་རིན་པོ་ཆེ་མང་པོ་བླངས་ཏེ། </s>
    <s id="1:176">དབུལ་ཕོངས་པ་ལ་སྦྱིན་པ་ཡིད་བཞིན་དུ་བྱའོ། །</s>
    <s id="1:177">བདག་རྒྱ་མཚོར་རིན་པོ་ཆེ་ལེན་དུ་འགྲོ་བར་གནོང་ཤིག་ཅེས་སྨྲས་སོ། །</s>
    <s id="1:178">དེའི་ཕ་མས་དེ་སྐད་ [240a.4]ཅེས་སྨྲས་པ་ཐོས་ནས་འཁམས་ཏེ་བུ་ལ་འདི་སྐད་ཅེས་སྨྲས་སོ། །</s>
    <s id="1:179">འཇིག་རྟེན་ན་དབུལ་ཕོངས་པ་དག་བློ་མེད་དེ། </s>
    <s id="1:180">ལུས་དང་། སྲོག་དང་བསྡོས་ནས། འགྲོ་བར་བྱེད་དོ། །</s>
    <s id="1:181">ཁྱོད་ཅིས་ཕོངས་ན། </s>
    <s id="1:182">དེ་ལྟ་བུའི་སེམས་ཁྱོད་སྦྱིན་པར་འདོད་ན། </s>
    <s id="1:183">ཁྱིམ་ན་ཡོད་པའི་ནོར་ [240a.5]ཐམས་ཅད་སྦྱིན་པར་བྱོས་ཤིག །</s>
    <s id="1:184">རྒྱ་མཚོར་ནི་འགྲོ་མི་རུང་སྟེ། </s>
    <s id="1:185">རྒྱ་མཚོའི་ནང་ན་ཆུ་རླབས་དང་། </s>
    <s id="1:186">དབའི་གློང་འཁྱིལ་བ་དང་། </s>
    <s id="1:187">ཆུ་སྲིན་དང་། </s>
    <s id="1:188">ཀླུ་གདུག་པ་དང་། </s>
    <s id="1:189">སྲིན་མོ་དང་། </s>
    <s id="1:190">རི་ཆུའི་མདོག་ཅན་ལ་སོགས་ཏེ་ཤིན་ཏུ་ཡ་ང་བའི་བགེགས་མང་དུ་ཡོད་པས་ཐར་དཀའ་ [240a.6]ན། </s>
    <s id="1:191">ཁྱོད་ཅིས་ཕོངས་ཤིང་སྲོག་དང་སྡོ་བར་བྱེད། </s>
    <s id="1:192">འདི་ལ་ནི་ཉན་པ་མེད་ཀྱིས་མ་སེམས་པར་འདུག་ཅིག་ཅེས་བསྒོའོ། །</s>
    <s id="1:193">དགེ་དོན་གྱིས་དེ་སྐད་ཅེས་བསྒོ་བ་ཐོས་ནས། </s>
    <s id="1:194">བསམ་པ་བཞིན་དུ་མ་གྲུབ་པས་ཡི་དམ་བཅས་ཏེ། </s>
    <s id="1:195">བསམ་པ་འདི་མ་གྲུབ་ཀྱི་བར་དུ།</s>
    <s id="1:196">ཕ་ [240a.7]མའི་མདུན་དུ་ས་ལ་ཁ་སྦུབ་ཏུ་ཉལ་ཏེ། མི་ལྡང་ངོ་སྙམ་བསམས་ནས།</s>
    <s id="1:197">ཡབ་དང་ཡུམ་གྱིས་མཁྱེན་པར་མཛོད་ཅིག །</s>
    <s id="1:198">བདག་ནི་བསམ་པ་བཞིན་དུ་མ་གྲུབ་ཀྱི་བར་དུ། </s>
    <s id="1:199">ཁ་སྦུབ་ཏུ་ཉལ་བ་འདི་ལས་མི་ལྡང་ངོ་ཞེས་སྨྲས་སོ། །</s>
    <s id="1:200">དེ་ནས་ཕ་མ་མི་དགའ་སྟེ།  [240b.1]གཉེན་བཤེས་དང་བགྲོས་ཏེ།</s>
    <s id="1:201">རྒྱ་མཚོའི་ནང་ན་བགེགས་ཡ་ང་བ་མང་དུ་ཡོད་པའི་གཏམ་བྱས་སོ། །</s>
    <s id="1:202">བདག་ཀྱང་རྨོངས་པས་ལོ་བཅུ་གཉིས་ཀྱི་བར་དུ་ལྷ་ཀུན་མཆོད་དེ། </s>
    <s id="1:203">ཁྱོད་ལྟ་ཞིག་ངའི་བུར་སྐྱེས་ན། </s>
    <s id="1:204">ངེད་མ་བོར་བར་ཟན་ཟོ་ཤིག་ཅེས་ཞག་གཅིག་གཉིས་ནས་ཞག་ [240b.2]དྲུག་གི་བར་དུ་ཚིག་རྣམ་པ་སྣ་ཚོགས་ཀྱིས་གྲོས་བཏབ་ཀྱང་མ་ཉན་ཏེ། </s>
    <s id="1:205">སྔར་ཅི་སྨྲས་པ་ལས་མ་ཟློགས་སོ། །</s>
    <s id="1:206">ཕ་མ་ཡང་དངངས་ནས་འདི་སྐད་ཅེས་བགྲོས་སོ། །</s>
    <s id="1:207">བདག་གི་བུ་ཐོག་མ་བཙས་ནས་ ད་ལྟ་ཙམ་གྱི་བར་དུ་བྱ་བ་བརྩམས་པ་མཐར་མ་གྲུབ་ཀྱི་བར་དུ་མི་གཏོང་བས། [240b.3]</s>
    <s id="1:208">རྒྱ་མཚོར་བཏང་ན་གལ་ཏེ་ཕྱིར་ལོག་ཀྱང་སྲིད་ཀྱིས། </s>
    <s id="1:209">མ་བཏང་ན་ཞག་བདུན་ལོན་ནས་འཕྲལ་དུ་བྱེ་བྲལ་བྱེད་དེ</s>
    <s id="1:210">ད་ནི་བཏང་དགོས་སོ་སྙམ་བགྲོས་ནས། </s>
    <s id="1:211">བུའི་གན་དུ་སོང་སྟེ། </s>
    <s id="1:212">ལག་པ་ནས་བཟུང་ནས། </s>
    <s id="1:213">བུ་ལོངས་ལ་ཟན་ཟོ་ཤིག །</s>
    <s id="1:214">ཡིད་བཞིན་དུ་འགྲོ་བར་གནང་ངོ་ཞེས་སྨྲས་ [240b.4]པ་དང་།</s>
    <s id="1:215">དགེ་དོན་ལངས་ཏེ།</s>
    <s id="1:216">ཟན་ཟོས་བཏུང་བ་འཐུངས་སོ། །</s>
    <s id="1:217">དེ་ནས་ཕྱི་རོལ་ཏུ་བྱུང་སྟེ། </s>
    <s id="1:218">མི་མང་པོ་ལ་ཁོ་བོ་ནི་རྒྱ་མཚོར་རིན་པོ་ཆེ་ལེན་དུ་འགྲོའོ། །</s>
    <s id="1:219">ཁྱོད་སུ་འགྲོ་བ་དག་ཀྱང་འགྲོགས་ཏེ། </s>
    <s id="1:220">འདོང་གིས་དེད་དཔོན་ཡང་ཁོ་བོས་བྱས་ལ་ཡོ་བྱད་ཀྱང་ཁོ་བོས་སྦྱར་རོ་ [240b.5]ཞེས་བསྒྲགས་སོ། །</s>
    <s id="1:221">དེའི་ཚེ་ན་ཡུལ་དེ་ན་ཚོང་པ་ལྔ་བརྒྱ་སྙེད་ཀྱིས་བདག་ཅག་ཀྱང་རྒྱ་མཚོར་རིན་པོ་ཆེ་ལེན་དུ་མཆིའོ། །</s>
    <s id="1:222">ཞེས་ཐམས་ཅད་འདུས་ནས་ཆས་སོ། །</s>
    <s id="1:223">དེའི་ཚེ་ན་ཡུལ་དེ་ན་དེད་དཔོན་རྒན་པོ་ཞིག་སྔོན་ཅད་ཀྱང་རྒྱ་མཚོར་ལན་དུ་མ་ཞིག་ཕྱིན་པ་ཡོད་དེ། </s>
    <s id="1:224">རྒྱལ་བུ་ [240b.6]ཉིད་དེའི་གན་དུ་སོང་ནས་འདི་སྐད་ཅེས་སྨྲས་སོ། །</s>
    <s id="1:225">ཁོ་བོ་རྒྱ་མཚོར་འགྲོ་བའི་ས་མཁན་དུ་འགྲོ་དགོས་ཀྱིས། </s>
    <s id="1:226">ཁྱོད་ཀྱང་ཆོས་ཤིག་ཅེས་བསྒོ་བ་དང་། </s>
    <s id="1:227">དེད་དཔོན་གྱིས་བདག་ནི་རྒས་འཁོགས་པའི་སྟེང་དུ་མིག་གིས་ཀྱང་མི་མཐོང་བས། </s>
    <s id="1:228">འགྲོ་མི་ནུས་སོ། །</s>
    <s id="1:229">ཞེས་སྨྲས་སོ། །</s>
    <s id="1:230">[240b.7]དེ་ནས་རྒྱལ་བུ་ཕའི་ཐད་དུ་སོང་ནས། </s>
    <s id="1:231">རྒྱལ་པོ་ལ་འདི་སྐད་ཅེས་གསོལ་ཏོ། །</s>
    <s id="1:232">དེད་དཔོན་རྒན་པོ་ཞིག་མཆིས་པ་སྔོན་ཅད་རྒྱ་མཚོར་ལན་དུ་མ་ཞིག་ཕྱིན་ཏེ། </s>
    <s id="1:233">རྒྱ་མཚོའི་རྒྱུས་མཆིས་ཀྱི་བདག་རྒྱ་མཚོར་འགྲོ་བའི་ས་མཁན་དུ་བཀའ་སྩོལ་ཅིག་ཅེས་གསོལ་པ་དང་། </s>
    <s id="1:234">རྒྱལ་པོ་དེ་ [241a.1]ཉིད་དེད་དཔོན་ལོང་བའི་གན་དུ་སོང་ནས། </s>
    <s id="1:235">དེད་དཔོན་དེ་ལ་འདི་སྐད་ཅེས་བསྒོའོ། །</s>
    <s id="1:236">རྒྱལ་བུ་རྒྱ་མཚོར་འགྲོ་འདོད་དེ། </s>
    <s id="1:237">ངེད་ཀྱིས་འགྲོར་མི་རུང་བའི་གྲོས་དེ་ལྟ་ཞིག་བཏབ་ན་མ་ཉན་གྱིས། </s>
    <s id="1:238">རྒྱལ་བུ་རྒྱ་མཚོར་འགྲོ་བའི་ས་མཁན་དུ་ཁྱོད་སོང་ཤིག ། ཅེས་བཀའ་སྩལ་ [241a.2]པ་དང་།</s>
    <s id="1:239">དེད་དཔོན་གྱིས་འདི་སྐད་ཅེས་གསོལ་ཏོ། །</s>
    <s id="1:240">བདག་རྒས་འཁོགས་པའི་སྟེང་དུ་མིག་གཉིས་ཀྱང་མདོངས་མོད་ཀྱིས། </s>
    <s id="1:241">ང་རྒྱལ་པོས་བཀའ་སྩལ་ན། </s>
    <s id="1:242">བཀའ་མི་བཅག་གོ་ཞེས་གསོལ་ཏོ། །</s>
    <s id="1:243">རྒྱལ་པོའི་ཕོ་བྲང་དུ་འོངས་ནས། </s>
    <s id="1:244">ངའི་བུ་དང་རྒྱ་མཚོར་འགྲོ་ཕོད་པ་སུ་ཡོད་ཅེས་ [241a.3]དྲིས་པ་དང་། </s>
    <s id="1:245">རྒྱལ་བུ་སྡིག་དོན་ཡང་བདག་ཕུ་བོའི་གཡོག་ཏུ་འགྲོའོ་ཞེས་གསོལ་ཏོ། །</s>
    <s id="1:246">རྒྱལ་པོས་བསམས་པ། </s>
    <s id="1:247">གཞན་སོང་བ་བས་ནུ་བོ་སོང་ན་ཕན་སྙམ་ནས། </s>
    <s id="1:248">ནུ་བོ་ཡང་འགྲོ་བར་གནང་ངོ་། །</s>
    <s id="1:249">དེ་ནས་རྒྱལ་བུས་གསེར་སྲང་སུམ་སྟོང་ཞིག་ཕྱུང་ནས། </s>
    <s id="1:250">སྲང་སྟོང་ནི་ [241a.4]གྲུ་ཟོང་དུ་བྱས། </s>
    <s id="1:251">སྲང་ཉིས་སྟོང་ནི་འཕྲལ་དུ་དགོས་པའི་ཡོ་བྱད་དུ་སྦྱར་ཏེ་ཆས་ནས། </s>
    <s id="1:252">རྒྱལ་པོ་དང་བཙུན་མོ་ལ་སོགས་པ་ཐམས་ཅད་ཀྱིས་བསྐྱལ་ལོ། །</s>
    <s id="1:253">དེ་ནས་རྒྱ་མཚོའི་ངོགས་སུ་ཕྱིན་ནས་གྲུར་ཞུགས་ནས་ཐག་པ་བདུན་གྱིས་བརྟོད་ནས། </s>
    <s id="1:254">རླུང་ཕྱོགས་དང་སྦྱར་ཏེ་འགྲོ་བའི་ཚོང་ [241a.5]པ་རྣམས་ལ་འདི་སྐད་ཅེས་སྨྲས་སོ། །</s>
    <s id="1:255">རྒྱ་མཚོའི་ནང་ན་བགེགས་རྣམ་པ་སྣ་ཚོགས་ཡོད་དེ། </s>
    <s id="1:256">སྔ་ཕྱིར་འདོང་བ་ནི་རབ་ཏུ་མང་ན། </s>
    <s id="1:257">ཕྱིར་འཁོར་བ་ནི་ཉུང་རབ་བོ། །</s>
    <s id="1:258">དེ་ལས་ཐེ་ཙོམ་ཟ་བ་ཞིག་ཡོད་ན་ཕྱིར་དེང་ཤིག །</s>
    <s id="1:259">གལ་ཏེ་ལུས་དང་། སྲོག་ལ་མི་ལྟ་ནས། </s>
    <s id="1:260">ཕ་མ་ [241a.6]དང་།  བུ་དང་།  ཆུང་མ་དང་། གཉེན་བཤེས་དག་ལ་ཡང་མ་ཆགས་ཏེ།</s>
    <s id="1:261">རིན་པོ་ཆེའི་གླིང་དུ་ཕྱིན་ཏེ། </s>
    <s id="1:262">ཕྱིར་ཡང་བདེ་བར་འཁོར་ན་བུ་ཚ་རབས་བདུན་ཚུན་ཅད་ནོར་གྱིས་མི་བྲེལ་བར་འགྱུར་རོ། །</s>
    <s id="1:263">ཞེས་བསྒོ་ནས་ཐག་པ་གཅིག་བཅད་དོ། །</s>
    <s id="1:264">དེ་བཞིན་དུ་ཉི་མ་བདུན་གྱི་བར་དུ་ [241a.7]ཉིན་རེ་ལན་རེ་དེ་སྐད་བསྒོ་ནས། </s>
    <s id="1:265">ཐག་པ་རེ་རེ་བཅད་དེ་རླུང་ཕྱོགས་སུ་བབ་པ་ལ་གཡོར་ཤིང་བསྒྲེངས་ཏེ། </s>
    <s id="1:266">མགྱོགས་ཁྱད་མདའ་བཞིན་སོང་ངོ་། །</s>
    <s id="1:267">དེ་ནས་རིན་པོ་ཆེའི་གླིང་དུ་ཕྱིན་ནས། </s>
    <s id="1:268">རྒྱལ་བུ་རིན་པོ་ཆེ་བརྟག་པ་ལ་ཤིན་ཏུ་མཁས་པས། </s>
    <s id="1:269">རིན་པོ་ཆེ་བཟང་ངན་དང་། མང་ [241b.1]ཉུང་གི་ཚད་ཀྱང་བསྟན་ནས་སོ་སོ་ནས་རིན་པོ་ཆེ་ཚོལ་ལོ། །</s>
    <s id="1:270">དེད་དཔོན་དང་གཉིས་གྲུ་ཆུང་ངུ་ཞིག་གི་ནང་དུ་ཞུགས་ནས  ཚོང་པ་ཕལ་རྣམས་དེར་བོར་རོ། །</s>
    <s id="1:271">དེ་ནས་སོང་སོང་བ་ལས་དེད་དཔོན་གྱིས་ད་ནི་རི་དཀར་པོ་ཞིག་སྣང་བའི་རིགས་ན་མ་མཐོང་ངམ་ཞེས་དྲིས་ན། </s>
    <s id="1:272">རྒྱལ་བུས་ཀྱང་ [241b.2]དེ་འདྲ་བ་ཞིག་སྣང་ངོ་། ། ཞེས་སྨྲས་པ་དང་།</s>
    <s id="1:273">དེ་ནི་དངུལ་གྱི་རི་ཡིན་ནོ་ཞེས་ཟེར་རོ། །</s>
    <s id="1:274">དེ་ནས་ཡང་སོང་སོང་བ་ལས་ད་ནི་རི་སྔོན་པོ་ཞིག་སྣང་བའི་རིགས་ན་མཐོང་ངམ་ཞེས་དྲིས་ན</s>
    <s id="1:275">དེ་འདྲ་བ་ཞིག་སྣང་ངོ་ཞེས་སྨྲས་པ་དང་།</s>
    <s id="1:276">དེ་ནི་བཻ་ཌཱུརྱའི་རི་ཡིན་ནོ། ། ཞེས་སྨྲས་སོ། །</s>
    <s id="1:277">[241b.3]དེ་ནས་ཡང་སོང་སོང་བ་ལས་ད་ནི་རི་སེར་པོ་ཞིག་སྣང་བའི་རིགས་སོ་ཞེས་དྲིས་ན། </s>
    <s id="1:278">རི་སེར་པོ་འདྲ་བ་ཞིག་སྣང་ངོ་ཞེས་སྨྲས་པ་དང་། </s>
    <s id="1:279">དེ་ནི་གསེར་གྱི་རི་ཡིན་ནོ་ཞེས་སྨྲས་སོ། །</s>
    <s id="1:280">དེ་ནས་གསེར་གྱི་རིའི་དྲུང་དུ་ཕྱིན་ཏེ། </s>
    <s id="1:281">གསེར་གྱི་བྱེ་མའི་སྟེང་དུ་འདུག་ནས་དེད་དཔོན་དེས་འདི་སྐད་ཅེས་ [241b.4]སྨྲས་སོ། །</s>
    <s id="1:282">བདག་ནི་རྒས་ཞམ་སྟེ་ད་ནི་འགྲོ་མི་ཕོད་དོ། །</s>
    <s id="1:283">ང་འདི་ཉིད་དུ་ཚེའི་དུས་བྱས་པར་འགྱུར་གྱིས། </s>
    <s id="1:284">ཁྱོད་འདི་ནས་སོང་ཤིག་དང་མདུན་ན་རིན་པོ་ཆེ་སྣ་བདུན་གྱི་མཁར་ཞིག་དང་ཕྲད་པའི་རིགས་ཀྱིས། </s>
    <s id="1:285">གལ་ཏེ་མཁར་སྒོ་བཅད་ཅིང་འདུག་ན་སྒོ་དྲུང་དུ་རྡོ་རྗེའི་གཏུན་ཞིག་ཡོད་ [241b.5]པའི་རིགས་ཀྱིས། </s>
    <s id="1:286">རྡོ་རྗེའི་གཏུན་གྱིས་མཁར་གྱི་སྒོ་རྡུངས་ཤིག་དང་། </s>
    <s id="1:287">ནང་ནས་ལྷ་མོ་ལྔ་བརྒྱ་ཞིག་སོ་སོ་ནས། </s>
    <s id="1:288">རིན་པོ་ཆེ་ཐོགས་ཏེ་འབུལ་དུ་འོང་ངོ་། །</s>
    <s id="1:289">དེ་ནས་ལྷ་མོ་གཅིག་ཀྱང་རིན་པོ་ཆེ་སྔོན་པོ་ཅིག་ཐོགས་ཤིང་མདུན་དུ་འོང་གི །</s>
    <s id="1:290">དེ་ནི་ཡིད་བཞིན་གྱི་ནོར་བུ་རིན་པོ་ཆེ་ [241b.6]ཡིན་ནོ། །</s>
    <s id="1:291">ཐོབ་མ་ཐག་ཏུ་མ་ཤོར་བར་དམ་དུ་ཟུང་ཤིག །</s>
    <s id="1:292">བུ་མོ་གཞན་དག་གི་ནོར་བུ་རིན་པོ་ཆེ་ཡང་ལོང་ཤིག །</s>
    <s id="1:293">དབང་པོ་རབ་ཏུ་སྡོམས་ལ་དེ་དག་ལ་མ་སྨྲ་ཤིག །</s>
    <s id="1:294">བདག་ནི་ཉམ་ཐག་སྟེ་འདིར་ཚེ་འཕོས་ན་དྲིན་དྲན་པར་གྱིས་ལ། </s>
    <s id="1:295">འདི་ཉིད་དུ་རུས་བུ་སྦས་ཏེ། </s>
    <s id="1:296">སོང་ཤིག་ཅེས་ [241b.7]བསྒོ་མ་ཐག་ཏུ་ཚེའི་དུས་བྱས་སོ། །</s>
    <s id="1:297">དེ་ནས་དེད་དཔོན་གྱི་བུས་རུས་བུ་གསེར་གྱི་བྱེ་མའི་ནང་དུ་སྦས་ནས། </s>
    <s id="1:298">བསྒོ་བ་བཞིན་དུ་སོང་ནས་རིང་པོ་མ་ལོན་པར་རིན་པོ་ཆེ་སྣ་བདུན་གྱི་མཁར་གྱི་དྲུང་དུ་ཕྱིན་ཏོ། །</s>
    <s id="1:299">སྒོ་ཡང་དམ་དུ་བཅད་པ་ལས་དྲུང་དུ་རྡོ་རྗེའི་གཏུན་བླངས་ཏེ། </s>
    <s id="1:300">སྒོ་བརྡུངས་ [242a.1]པ་དང་སྒོ་ཡང་རང་བྱེ་བ་དང་། </s>
    <s id="1:301">ལྷ་མོ་ལྔ་བརྒྱ་སོ་སོ་ནས་འོང་འོང་ནས་རིན་པོ་ཆེ་ཐོགས་ཏེ་འབུལ་བར་བྱེད་དོ། །</s>
    <s id="1:302">ནང་གི་ལྷ་མོ་སྔ་མ་གཅིག་གིས་ལག་པ་ན་ནོར་བུ་རིན་པོ་ཆེ་སྔོན་པོ་ཞིག་ཐོགས་ཏེ། </s>
    <s id="1:303">སྨྲས་པ་བཞིན་བླངས་ནས་གོས་ཀྱི་ཐ་མར་ཕུར་ཏེ། </s>
    <s id="1:304">དེ་མ་ཐག་ [242a.2]ཏུ་ཕྱིར་ལོག་གོ། །</s>
    <s id="1:305">རྒྱལ་བུ་དང་བྲལ་བའི་འོག་ཏུ་རྒྱལ་བུ་སྡིག་དོན་གྱིས་ཚོང་པ་རྣམས་ལ་རིན་པོ་ཆེ་མང་དུ་ལོང་ཤིག་ཅེས་བྱས་པས་</s>
    <s id="1:306">ཚོང་པ་རྣམས་ཀྱིས་མང་དུ་བླངས་པས་</s>
    <s id="1:307">རིན་པོ་ཆེ་མངས་པས་གྲུ་ཡང་བར་འགའ་ནི་ནུབ།</s>
    <s id="1:308">བར་འགའ་ནི་བྱུང་ནས</s>
    <s id="1:309">རྒྱལ་བུ་དགེ་དོན་འབའ་ [242a.3]ཞིག་ནི་ཡིད་བཞིན་གྱི་ནོར་བུ་རིན་པོ་ཆེ་ཡོད་པས་ཆུར་མ་ནུབ་བོ། །</s>
    <s id="1:310">རྒྱལ་བུ་སྡིག་དོན་སྐྲག་ནས་དགེ་དོན་ལ་ཡང་སྐྱོབས་ཤིག་ཅེས་སྨྲས་པ་དང་། </s>
    <s id="1:311">སྡིག་དོན་ཁྲིད་དེ་རྒྱ་མཚོ་བརྒལ་ཏོ། །</s>
    <s id="1:312">དེ་ནས་སྐམ་སར་ཕྱིན་པ་དང་།</s>
    <s id="1:313">སྡིག་དོན་གྱིས་ཕུ་བོ་ལ་འདི་སྐད་ཅེས་སྨྲས་སོ། </s>
    <s id="1:314">བདག་ [242a.4]ཅག་སྤུན་གཉིས་ཕ་མ་དང་བྲལ་ཏེ། </s>
    <s id="1:315">རྒྱ་མཚོར་རིན་པོ་ཆེ་ལེན་དུ་སོང་བ་ལས་མ་སྟེས་ཏེ། </s>
    <s id="1:316">རིན་པོ་ཆེ་དང་བྲལ་ནས་ལག་པ་སྟོང་པར་ཁྱིམ་དུ་འགྲོ་བ་ནི་ངོ་ཚའོ། །</s>
    <s id="1:317">རྒྱལ་བུ་དགེ་དོན་རང་བཞིན་གྱིས་དྲང་བས། </s>
    <s id="1:318">ནུ་བོ་ལ་བདག་གིས་རིན་པོ་ཆེ་ཐོབ་ན་ཅིའི་ཕྱིར་ངོ་ཚ་ཞེས་སྨྲས་ [242a.5]སོ། །</s>
    <s id="1:319">རིན་པོ་ཆེ་ཅི་ལྟ་བུ་ཞིག་རྙེད་པ་བདག་ལ་བསྟན་དུ་གསོལ་ཞེས་སྨྲས་པ་དང་། </s>
    <s id="1:320">ཕུ་བོས་རིན་པོ་ཆེ་བཀྲོལ་ཏེ་ནུ་བོ་ལ་བསྟན་ཏོ། །</s>
    <s id="1:321">ནུ་བོས་རིན་པོ་ཆེ་མཐོང་ནས་འདི་སྙམ་དུ་བསམས་སོ། །</s>
    <s id="1:322">བདག་གི་ཕ་མ་ཡང་བུར་འདྲ་བ་ལས་ཕུ་བོ་ལ་བྱམས་ཏེ། </s>
    <s id="1:323">བདག་ལ་མི་བྱམས་པའི་སྟེང་དུ་ [242a.6]བདག་གཉིས་འགྲོགས་ཏེ། </s>
    <s id="1:324">རིན་པོ་ཆེ་ལེན་དུ་སོང་བ་ལས།</s>
    <s id="1:325">ཕུ་བོས་རིན་པོ་ཆེ་རྙེད་ཀྱིས།</s>
    <s id="1:326">བདག་ནི་ཅི་ཡང་མ་རྙེད་པས་ད་ཁྱིམ་དུ་འོངས་ན་</s>
    <s id="1:327">བདག་ལ་ཕ་མས་དེ་བས་ཀྱང་མི་བྱམས་པར་འགྱུར་གྱིས། </s>
    <s id="1:328">བདག་གིས་ཕུ་བོ་གཉིད་ལོག་པའི་ཚེ་བསད་ལ། </s>
    <s id="1:329">ནོར་བུ་རིན་པོ་ཆེ་ [242a.7]ཁྱེར་ལ་འགྲོའོ། །</s>
    <s id="1:330">གལ་ཏེ་ཕ་མས་དྲིས་ན་ཕུ་བོ་ནི་རྒྱ་མཚོའི་ནང་དུ་ནུབ་བོ། །</s>
    <s id="1:331">ཞེས་བྱ་སྙམ་བསམས་ནས། </s>
    <s id="1:332">ཕུ་བོ་ལ་འདི་སྐད་ཅེས་སྨྲས་སོ། །</s>
    <s id="1:333">བདག་ཅག་སྤུན་གཉིས་རིན་པོ་ཆེ་ཐོགས་ཏེ། </s>
    <s id="1:334">གཉི་ག་ཅིག་ཅར་ཉལ་བའི་མི་རིགས་ཀྱིས། </s>
    <s id="1:335">རེས་ཀྱིས་ཉལ་ལ་མེལ་ [242b.1]ཙེ་བྱའོ་ཞེས་སྨྲས་པ་དང་། </s>
    <s id="1:336">ཕུ་བོས་ཀྱང་དེ་བཞིན་བྱའོ་ཞེས་སྨྲས་ཏེ། </s>
    <s id="1:337">སྤུན་གཉིས་རེས་ཀྱིས་མེལ་ཙེ་བྱེད་དོ། །</s>
    <s id="1:338">དེ་ནས་ཕུ་བོ་སྔར་མེལ་ཙེ་བྱེད་པ་ལས་མེལ་ཙེ་ཐུན་འཁོར་བས་ཀྱང་རིང་ཞིག་ཏུ་ལངས་སུ་མ་བཏུབ་བོ། །</s>
    <s id="1:339">ཕུ་བོས་ཡུན་རིང་དུ་མེལ་ཙེ་བྱས་ནས་ནུ་བོ་གདོད་ལངས་ [242b.2]ཏེ་ཕུ་བོ་ཡུན་རིང་དུ་འདུག་པས་གཉིད་བྲོ་ནས</s>
    <s id="1:340">གཉིད་ལོག་པའི་འོག་ཏུ་ཚལ་གྱི་ནང་ནས་ཚེར་མ་རིང་པོ་གཉིས་ཤིག་བླངས་ནས། </s>
    <s id="1:341">ཕུ་བོ་གཉིད་ཀྱིས་ལོག་པའི་འོག་ཏུ་མིག་ཏུ་ཚེར་མ་རེ་རེ་བཙུགས་ཏེ། </s>
    <s id="1:342">རིན་པོ་ཆེ་ཁྱེར་ནས་བྲོས་སོ། །</s>
    <s id="1:343">དགེ་དོན་དངངས་ནས་ཆོམ་པོ་བྱུང་ངོ་། ། </s>
    <s id="1:344">[242b.3]ཞེས་བོས་ན་ཅང་མི་ཟེར་ཏེ། </s>
    <s id="1:345">དེ་ནས་ཤིང་གི་ལྷ་མོ་ཞིག་གིས་ཁྱོད་ཀྱི་ཆོམ་པོ་ནི་སྡིག་དོན་ཡིན་ནོ་ཞེས་སྨྲས་སོ། །</s>
    <s id="1:346">དེ་ནས་དགེ་དོན་མིག་ན་བ་མ་བཟོད་ནས་འབོད་འགྲོགས་ཏེ། </s>
    <s id="1:347">གོག་ཅིང་སོང་སོང་བ་ལས་ཡུལ་ལི་ཤི་བ་དེ་དང་ཉེ་བར་བྱིན་པ་ནས་བ་ལང་རྫིའུ་བ་ལང་ལྔ་བརྒྱ་ [242b.4]ཙམ་འཚོ་བ་དང་ཕྲད་དོ། །</s>
    <s id="1:348">བ་ལང་དེའི་ནང་ནས་ཁྱུ་མཆོག་ཅིག་གིས་རྒྱལ་བུ་མིག་མདོངས་པ་མཐོང་ནས་རྒྱལ་བུའི་མིག་ལ་ལྕེས་བལྡགས་སོ། །</s>
    <s id="1:349">དེ་ནས་བ་ལང་ཀུན་ཀྱང་དེར་འདུས་པས། །</s>
    <s id="1:350">གནག་རྫི་ཡང་དེར་འོངས་ནས་མི་ཞིག་ས་ལ་འགྲེ་བ་མཐོང་ནས། </s>
    <s id="1:351">དྲུང་དུ་ [242b.5]བརྟགས་ན་མིག་ཏུ་ཚེར་མ་ཟུག་པ་མཐོང་ནས། </s>
    <s id="1:352">ཚེར་མ་གཉིས་དལ་གྱིས་ཕུད་དེ་གནས་སུ་ཁྲིད་དོ། །</s>
    <s id="1:353">དེ་ནས་འོ་མ་དང་སྣུམ་གྱིས་རྨ་ཁ་བསྐུས་ནས་ཁ་ཟས་ཀྱིས་བསྙོད་དེ་གསོས་སོ། །</s>
    <s id="1:354">དེ་ནས་ཕྱི་ཞིག་ན་རྨ་ཡང་བགས་ཀྱིས་སོས་ནས་ད་ནི་འགྲོའོ། །</s>
    <s id="1:355">ཞེས་བྱས་པ་དང་ [242b.6]བ་ལང་རྫིས་མ་བཏང་ངོ་། །</s>
    <s id="1:356">དེ་ནས་ཕྱི་ཞིག་ནས་རྨ་ཡང་ལེགས་པར་སོས་ནས། </s>
    <s id="1:357">ད་ནི་གྲོང་ཁྱེར་འོ་ནིར་འགྲོའོ་ཞེས་བྱས་ནས། </s>
    <s id="1:358">མཐར་གྲོང་ཁྱེར་དང་ཉེ་བར་བསྐྱལ་ཏེ། </s>
    <s id="1:359">བདག་ལ་རོལ་མོའི་ཆ་བྱད་ཀི་མ་ཞེས་བྱ་བ་བྱིན་ཅིག་དེས་བྱས་པ་དང་། </s>
    <s id="1:360">རྫིའུས་རོལ་མོའི་  ཆ་བྱད་ཀི་མ་ [242b.7]ཞིག་བྱིན་ནོ། །</s>
    <s id="1:361">དེ་ནས་རྒྱལ་བུས་རོལ་མོ་བྱེད་ཅིང་གླུ་དང་ཚིག་སྙན་པར་བྱས་ཏེ་བླངས་པས། </s>
    <s id="1:362">ཐམས་ཅད་དེ་ལ་ཉན་ཏེ། </s>
    <s id="1:363">ཀུན་གྱིས་ཟས་དང་སྐོམ་བསྐྱལ་ལོ། །</s>
    <s id="1:364">དེ་ནས་སྤྲང་པོ་ལྔ་བརྒྱ་ཡང་རྒྱལ་བུ་ལ་བརྟེན་ཏེ་གསོས་སོ། །</s>
    <s id="1:365">ཕྱིས་ཞིག་ན་རྒྱལ་པོ་དེའི་སྐྱེད་མོས་ཚལ་ [243a.1]སྲུང་བ་ཞིག་དེར་འོངས་ནས། </s>
    <s id="1:366">རོལ་མོ་སྙན་པ་ཐོས་ནས་དེ་དག་དགའ་སྟེ། </s>
    <s id="1:367">ཁྱོད་ངའི་སྐྱེད་མོས་ཚལ་དུ་རོལ་མོ་བྱེད་ཅིང་སྐྱེད་མོས་ཚལ་ཡང་སྲུང་ན།  མི་ནུས་སམ་ཞེས་དྲིས་ན།</s>
    <s id="1:368">བདག་གིས་མིག་ལོང་ནས་མི་ནུས་སོ་ཞེས་སྨྲས་སོ། །</s>
    <s id="1:369">དེས་སྨྲས་པ། ཁྱོད་ [243a.2]མིག་མ་མཐོང་ཡང་བླའི།  ཤིང་གི་ཁ་ན་ཐེ་གུ་ལ་དྲིལ་བུ་བཏགས་ཏེ།</s>
    <s id="1:370">བྱའི་སྐད་གྲགས་ན་ཐེ་གུ་དྲངས་པས་ཆོག་གི །</s>
    <s id="1:371">ངའི་སྐྱེད་མོས་ཚལ་དུ་འདོང་ངོ་ཞེས་སྨྲས་སོ། །</s>
    <s id="1:372">རྒྱལ་བུ་དེའི་ཚལ་དུ་འདུག་ཅིང་རོལ་མོ་བྱེད་དོ། །</s>
    <s id="1:373">དེའི་ཚེ་ན་སྡིག་དོན་ཕྱིར་འོངས་བ་དང་། [243a.3]</s>
    <s id="1:374">རྒྱལ་པོས་ཁྱོད་ཀྱི་ཕུ་བོ་དང་ཚོང་པ་གཞན་དག་ག་རེ་ཞེས་དྲིས་ན། </s>
    <s id="1:375">བདག་གི་ཕུ་བོ་དགེ་དོན་དང་ཚོང་པ་གཞན་ནི་ནོར་བུ་རིན་པོ་ཆེ་མང་དུ་རྙེད་ནས་གྲུ་དང་བཅས་ཏེ། </s>
    <s id="1:376">ཆུར་ནུབ་བོ། །</s>
    <s id="1:377">བདག་ནི་རྐྱལ་འཚལ་བས་བདག་འབའ་ཞིག་ཐར་རོ། ། ཞེས་སྨྲས་པ་དང་།</s>
    <s id="1:378">རྒྱལ་ [243a.4]པོ་ཡབ་དང་བཙུན་མོ་གཉི་ག་འཁམས་ནས་ས་ལ་འགྱེལ་ལོ། །</s>
    <s id="1:379">ཡུལ་ན་མི་འཁོད་པ་གཞན་དག་ཀྱང་དེ་སྐད་ཐོས་ནས་ངོ་མཚར་དུ་གྱུར་ནས་མྱ་ངན་གྱིས་བརྣངས་སོ། །</s>
    <s id="1:380">རྒྱལ་པོ་ཡབ་དང་བཙུན་མོ་གཉིས་མྱ་ངན་གྱིས་ཡིད་གདུངས་ནས། </s>
    <s id="1:381">སྡིག་དོན་ཁྱོད་ཀྱང་ཕུ་བོ་དང་ལྷན་ [243a.5]ཅིག་འགྲོ་ན་ཅི་ཉེས་ཅེས་བསྒོའོ། །</s>
    <s id="1:382">རྒྱལ་བུ་དགེ་དོན་འདུག་པའི་ཚེ་བྱ་ངང་པ་གཅིག་གསོས་པ་དེ་ལ་རྒྱལ་པོས་འདི་སྐད་ཅེས་བསྒོའོ། །</s>
    <s id="1:383">རྒྱལ་བུ་དགེ་དོན་རྒྱ་མཚོར་རིན་པོ་ཆེ་ལེན་དུ་སོང་བ་ལས། </s>
    <s id="1:384">རྒྱ་མཚོར་ནུབ་སྟེ་དགེ་དོན་དག་ཅེས་ཟེར་ཏེ</s>
    <s id="1:385">ཁྱོད་རྟོག་ཅིང་ཚོལ་དུ་སོང་ [243a.6]ཤིག་ཅེས་བསྒོ་བ་དང་། </s>
    <s id="1:386">ཡི་གེ་བྲིས་ཏེ་མགུལ་དུ་བཏགས་ནས་སོང་ངོ་། །</s>
    <s id="1:387">དེ་ནས་བྱ་ངང་པ་ཀུན་ཏུ་འཕུར་ཞིང་ཚོལ་ཚོལ་བ་ལས། </s>
    <s id="1:388">སྐྱེད་མོས་ཚལ་དེ་ན་རྒྱལ་བུའི་སྐད་གྲགས་ནས། </s>
    <s id="1:389">དེར་བབས་ཏེ་བལྟས་ན་རྒྱལ་བུ་དེར་འདུག་པ་དང་ཕྲད་དོ། །</s>
    <s id="1:390">རྒྱལ་བུས་ཀྱང་ངང་ [243a.7]པའི་སྐད་ཤེས་པས་མགུལ་ནས་ཡི་གེ་བཀྲོལ་ཏེ་ཀློག་ཏུ་བཅུག་གོ། །</s>
    <s id="1:391">དེ་ནས་ཡི་གེ་ལན་བྲིས་ནས་སྡིག་དོན་གྱིས་ཅི་ལྟར་མིག་ཏུ་ཚེར་མ་བཙུགས་ཏེ་བྲོས་པ་ཡང་ཞིབ་ཏུ་སྤྲིང་ངོ་། །</s>
    <s id="1:392">དེའི་ཚེ་ན་རྒྱལ་པོ་ལི་ཤི་བར་དེ་ལ་བུ་མོ་འཇིག་རྟེན་ན་དཀོན་པ་ཞིག་ཡོད་དེ། </s>
    <s id="1:393">བུ་མོ་སྐྱེད་མོས་ཚལ་དུ་ [243b.1]འཆག་ཅིང་སོང་སོང་བ་ལས་རྒྱལ་བུ་དགེ་དོན་འདུག་པ་དང་ཕྲད་ནས་རྒྱལ་བུ་དགེ་དོན་སྐྲ་ནི་འཛིངས། </s>
    <s id="1:394">གདོང་ནི་མཆི་མས་གང་།</s>
    <s id="1:395">གོས་ནི་ངན་པ་གོན་ཅིང་ཤིང་དྲུང་ན་འདུག་པ་མཐོང་ནས།</s>
    <s id="1:396">བུ་མོ་དེ་དེ་ལ་ཆགས་ནས་ཕན་ཚུན་གར་ཡང་མ་སོང་བས།</s>
    <s id="1:397">དེའི་དྲུང་ན་འདུག་ཅིང་ [243b.2]གཏམ་བྱས་སོ། །</s>
    <s id="1:398">དྲོ་ལ་བབ་ནས་རྒྱལ་པོས་བུ་མོ་བོས་ན། </s>
    <s id="1:399">བདག་གི་འཚལ་མ་འདིར་སྐྱོལ་ཅིག །</s>
    <s id="1:400">ཕར་མི་མཆིའོ་དེ་ནས་རྒྱལ་པོས་ཡང་ཟན་བསྐྱལ་བ་དང་། </s>
    <s id="1:401">བུ་མོས་རྒྱལ་བུ་ལ་བདག་ཅག་གཉིས་ལྷན་ཅིག་ཟན་ཟའོ་ཞེས་བྱས་པ་དང་། </s>
    <s id="1:402">རྒྱལ་བུས་བདག་ལོང་ [243b.3]བ་སྤྲང་པོ་ལགས་པས། </s>
    <s id="1:403">རྒྱལ་པོའི་སྲས་མོ་དང་ལྷན་ཅིག་ཏུ་འཚལ་མ་འཚལ་དུ་མི་རུང་ངོ་། །</s>
    <s id="1:404">གལ་ཏེ་རྒྱལ་པོས་གསན་ན་བདག་ལ་གྱོད་མཆིས་པས་མི་རུང་ངོ་། ། ཞེས་སྨྲས་སོ། །</s>
    <s id="1:405">བུ་མོས་སྨྲས་པ། ཁྱོད་བདག་དང་ཟན་ལྷན་ཅིག་མི་ཟ་ན། </s>
    <s id="1:406">བདག་ཀྱང་ཟན་ [243b.4]མི་ཟའོ། །</s>
    <s id="1:407">ཞེས་ལན་དུ་མའི་བར་དུ་སྨྲས་པ་དང་།</s>
    <s id="1:408">དེ་ནས་ལྷན་ཅིག་ཟོས་ཏེ།</s>
    <s id="1:409">གཏམ་ལེགས་པར་བྱས་ནས་དེ་ལ་བུ་མོ་ཆགས་ཏེ། </s>
    <s id="1:410">གཞན་དུ་འགྲོར་མ་བཏུབ་བོ། །</s>
    <s id="1:411">དེ་ནས་ཉི་མ་ནུབ་ཏུ་ཉེ་བར་རྒྱལ་པོས་བུ་མོ་ཕྱིར་ཤོག་ཤིག་ཅེས་སྦྲན་པ་དང་། </s>
    <s id="1:412">བུ་མོས་ཕྱིར་འདི་ [243b.5]སྐད་ཅེས་གསོལ་ཏོ། །</s>
    <s id="1:413">བདག་ནི་སྐྱེད་མོས་ཚལ་སྲུང་བ་འདིའི་ཆུང་མར་དགའ་བས་གཞན་སུའི་ཡང་མི་འཚལ་ལོ། །</s>
    <s id="1:414">ཡབ་རྒྱལ་པོས་བདག་གི་བསམ་པ་འདི་ལས་མི་བསྒྱུར་དུ་གསོལ། </s>
    <s id="1:415">ཞེས་སྤྲིང་བ་དང་། </s>
    <s id="1:416">རྒྱལ་པོས་དེ་སྐད་ཅེས་སྤྲིང་བ་ཐོས་ནས། </s>
    <s id="1:417">བུ་མོའི་ངོ་མ་ཟློགས་ [243b.6]ཏེ། </s>
    <s id="1:418">འདི་ནི་ངོ་མཚར་ཡ་མཚན་ཆེའོ། །</s>
    <s id="1:419">བུ་མོ་འདི་རྒྱལ་པོ་རིན་པོ་ཆེ་གོ་ཆའི་མནའ་མར་བསླངས་ཏེ། </s>
    <s id="1:420">རྒྱལ་བུ་རྒྱ་མཚོ་ནས་མ་འཁོར་བར་སྤྲང་པོ་འདི་ལྟ་བུ་ཞིག་གི་ཆུང་མར་དགའ་བ་འདི་ནི་ངའི་རིགས་སུན་ཏེ། </s>
    <s id="1:421">ངའི་མགོ་ཡང་འདེག་ཏུ་མེད་པ་འདི་ངོ་མཚར་ཆེ་ཞེས་ཡང་ [243b.7]འབོད་དུ་བཏང་བ་ལས་བུ་མོའི་ཚིག་སྔ་མ་ལས་མ་གྱུར་ཏེ་ འགྲོ་རུ་མ་བཏུབ་བོ། །</s>
    <s id="1:422">དེ་ནས་རྒྱལ་པོས་བུ་མོ་ལ་བྱམས་པས་ངོ་མ་ཟློགས་ནས། </s>
    <s id="1:423">གཉི་ག་བསུས་ཏེ་ཕོ་བྲང་ནང་དུ་ཁྲིད་ནས་ཁྱོ་ཤུག་ཏུ་བསྡུས་སོ། །</s>
    <s id="1:424">དེ་ནས་ཞག་དུ་མ་ཞིག་ལོན་པ་དང་། </s>
    <s id="1:425">བུ་མོ་ཉིན་པར་རྟག་ཏུ་སོང་ [244a.1]ཞིང་ནུབ་མོ་ཕྱིར་འོངས་པས། </s>
    <s id="1:426">རྒྱལ་བུ་དོགས་པ་སྐྱེས་ཏེ། </s>
    <s id="1:427">ཆུང་མ་ལ་འདི་སྐད་ཅེས་སྨྲས་སོ། །</s>
    <s id="1:428">ཁྱོད་བདག་གི་ཆུང་མ་བྱ་ཞེས་ཁྱོ་ཤུག་ཏུ་འདུས་ན། </s>
    <s id="1:429">ཉིན་པར་ནི་རྟག་ཏུ་འགྲོའོ། །</s>
    <s id="1:430">མཚན་མོ་འབའ་ཞིག་ནི་ཕྱིར་འོང་ན། </s>
    <s id="1:431">འདིར་མི་རྟག་པ་ལ་ཕྱིར་བལྟས་ན། </s>
    <s id="1:432">[244a.2]ཁྱོད་གཞན་དུ་སེམས་པ་ཡོད་པར་ངེས་སོ་ཞེས་སྨྲས་པ་དང་། </s>
    <s id="1:433">བུ་མོས་དམ་བཅས་པ་བདག་ནི་ཁྱོད་འབའ་ཞིག་ལ་སེམས་ཏེ། </s>
    <s id="1:434">བསམ་པ་གཞན་ན་བ་སྤུ་ཙམ་ཡང་མེད་དོ། །</s>
    <s id="1:435">བདག་གིས་སྨྲས་པའི་ཚིག་བདེན་ན། </s>
    <s id="1:436">བདེན་པར་སྨྲས་པ་འདིས་ཁྱོད་ཀྱི་མིག་ཡ་གཅིག་མཐོང་བར་ [244a.3]གྱུར་ཅིག །</s>
    <s id="1:437">ཅེས་སྨྲས་མ་ཐག་ཏུ་མིག་ཡ་གཅིག་མཐོང་བར་གྱུར་ཏོ། །</s>
    <s id="1:438">དེ་ནས་གཏམ་དེ་དག་གླེངས་ནས། </s>
    <s id="1:439">རྒྱལ་བུ་ལ་ཁྱོད་ཀྱི་ཕ་མ་དང་ཡུལ་གང་ན་འདུག་ཅེས་དྲིས་པ་དང་། </s>
    <s id="1:440">རྒྱལ་བུས་ཆུང་མ་ལ་སྨྲས་པ།</s>
    <s id="1:441">ཁྱོད་ཀྱི་རྒྱལ་པོ་རིན་པོ་ཆེ་གོ་ཆ་ཞེས་བྱ་བ་ཞིག་ཐོས་སམ།</s>
    <s id="1:442">[244a.4]ཆུང་མས་སྨྲས་པ། བདག་གིས་ཐོས་སོ། །</s>
    <s id="1:443">འོ་ན་དེ་ནི་ངའི་ཕ་ཡིན་ནོ། །</s>
    <s id="1:444">རྒྱལ་བུ་དགེ་དོན་ཞེས་བྱ་བ་ཐོས་སམ། </s>
    <s id="1:445">ཆུང་མས་སྨྲས་པ་ཐོས་སོ། །</s>
    <s id="1:446">འོ་ན་རྒྱལ་བུ་དགེ་དོན་ཅེས་བྱ་བ་ནི་བདག་ཡིན་ནོ་ཞེས་སྨྲས་པ་དང་། </s>
    <s id="1:447">ཆུང་མ་དངངས་ནས། </s>
    <s id="1:448">འོ་ན་ཅིའི་ཕྱིར་འདི་ལྟར་ཉོན་མོངས་པར་གྱུར་ཞེས་དྲིས་ [244a.5]པ་ལས། </s>
    <s id="1:449">རྒྱལ་བུས་ཅི་ལྟར་གྱུར་པ་ཞིབ་ཏུ་གཏམ་བྱས་པ་དང་། </s>
    <s id="1:450">བུ་མོས་རྒྱལ་བུ་ལ་འདི་སྐད་ཅེས་སྨྲས་སོ། །</s>
    <s id="1:451">རྒྱལ་བུ་སྡིག་དོན་གྱིས་ཁྱེད་ཀྱི་མིག་ཕྱུང་བ་འདི་ནི་འཇིག་རྟེན་གང་ན་ཡང་མི་སྲིད་ན། </s>
    <s id="1:452">ཁྱོད་དེ་དང་ཕྲད་ན་ཇི་ལྟར་བྱ་སྙམ། </s>
    <s id="1:453">རྒྱལ་བུས་སྨྲས་པ། </s>
    <s id="1:454">སྡིག་དོན་ [244a.6]གྱིས་ངའི་མིག་ཕྱུང་བ་ཉེས་མོད་ཀྱི། </s>
    <s id="1:455">བདག་དེ་ལ་ཅུང་ཟད་ཙམ་མི་དགའ་བའམ་འཁོན་དུ་འཛིན་པ་མེད་དོ། །</s>
    <s id="1:456">ཆུང་མས་སྨྲས་པ།</s>
    <s id="1:457">བདག་ཤིན་ཏུ་ཡིད་ཆེས་པར་དཀའ་བས་གནོད་པ་འདི་ལྟ་བུ་བྱས་པས་མི་དགའ་བ་མེད་ཅེས་སྨྲས་པ་ནི། ཚིག་ཏུ་མི་རུང་ངོ་། །</s>
    <s id="1:458">རྒྱལ་བུས་ [244a.7]སྨྲས་པ། </s>
    <s id="1:459">བདག་ནི་རྒྱལ་བུ་སྡིག་དོན་ལ་མི་དགའ་བ་སྤུ་ཉག་མ་ཙམ་ཡང་མེད་དོ། །</s>
    <s id="1:460">བདག་གི་ཚིག་འདི་བདེན་ན་བདེན་པའི་ཚིག་གིས་མིག་འདི་ཡ་གཅིག་ཀྱང་མཐོང་བར་གྱུར་ཅིག །</s>
    <s id="1:461">ཅེས་སྨྲས་པ་དང་། </s>
    <s id="1:462">མིག་ཡ་གཅིག་ཀྱང་གསལ་བར་མཐོང་བར་གྱུར་ཏོ། ། </s>
    <s id="1:463">[244b.1]དེ་ལྟར་རྒྱལ་བུས་མིག་གཉི་གས་ཀྱང་མཐོང་ནས་མཚན་དང་དབྱིབས་ཀྱང་གཞན་པས་ལྷག་པར་ཆེ་བས།</s>
    <s id="1:464">བུ་མོ་དགའ་བས་ཡབ་རྒྱལ་པོ་གང་ན་འདུག་པར་སོང་སྟེ་འདི་སྐད་ཅེས་སྨྲས་སོ། །</s>
    <s id="1:465">ཡབ་རྒྱལ་པོ་རིན་པོ་ཆེ་གོ་ཆའི་སྲས་རྒྱལ་བུ་དགེ་དོན་མཁྱེན་ཏམ། </s>
    <s id="1:466">རྒྱལ་པོས་ [244b.2]སྨྲས་པ།  ངས་ཤེས་སོ། །</s>
    <s id="1:467">འོ་ན་རྒྱལ་པོ་གཟིགས་བཞེད་དམ། </s>
    <s id="1:468">རྒྱལ་བུ་དེ་ད་ལྟར་ག་རེ་བལྟའོ་ཞེས་པ་དང་། </s>
    <s id="1:469">བུས་མོས་སྨྲས་པ། </s>
    <s id="1:470">ད་ལྟར་བདག་གི་ཁྱིམ་ཐབ་བགྱིད་པ་ཉིད་ལགས་སོ་ཞེས་གསོལ་ཏོ། །</s>
    <s id="1:471">རྒྱལ་པོས་བུ་མོ་ལ་བགད་དེ། </s>
    <s id="1:472">བུ་མོ་འདི་སྨྱོས་སམ། </s>
    <s id="1:473">[244b.3]འོན་ཏེ་མི་དྲན་ནམ་ཅི་ཉེས། </s>
    <s id="1:474">རྒྱལ་བུ་དེ་ནི་རྒྱ་མཚོ་ནས་ཕྱིར་མ་འཁོར་ན་སྤྲང་པོ་ལ་རྒྱལ་བུ་དགེ་དོན་ཡིན་ཞེས་སྨྲ། </s>
    <s id="1:475">བུ་མོས་ཡང་གསོལ་པ། </s>
    <s id="1:476">ཐུགས་མི་ཆེས་ན་བརྟག་ཏུ་གསོལ་ཞེས་སྨྲས་པ་དང་། </s>
    <s id="1:477">རྒྱལ་པོ་བལྟར་ཕྱིན་པ་ན་རྒྱལ་བུ་དངོས་ཡིན་ཏེ། </s>
    <s id="1:478">ལྟོ་བ་ས་ལ་ཕབ་ [244b.4]ནས་བདག་གིས་ངོ་མ་ཤེས་པ་ནོངས་ཀྱིས་འགྱོད་དོ་ཞེས་སྨྲས་སོ། །</s>
    <s id="1:479">དེ་ནས་རྒྱལ་པོ་དེས་གསངས་ཏེ་རྒྱལ་བུ་དགེ་དོན་ལམ་སྲང་ཞིག་ཏུ་བསྐྱལ་ནས། </s>
    <s id="1:480">དགེ་དོན་རྒྱ་མཚོ་ནས་གདོད་འཁོར་བ་སྐད་བསྒྲགས་ཏེ། </s>
    <s id="1:481">བློན་པོ་རྣམས་དང་རྒྱལ་བུ་དགེ་དོན་བསུས་ནས་ཕོ་བྲང་དུ་འོངས་པ་དང་། [244b.5]</s>
    <s id="1:482">གདོད་བུ་མོ་ཡང་ཆུང་མར་བྱིན་པ་སྐད་དུ་བསྒྲགས་སོ། །</s>
    <s id="1:483">དེའི་ཚེ་ན་བྱ་ངང་པ་ཡང་ཡི་གེ་དང་ཕྱིར་ཡུལ་དུ་ཕྱིན་ཏེ། </s>
    <s id="1:484">ཡི་གེ་བཀླགས་ནས་རྒྱལ་བུ་དགེ་དོན་ཡང་འདུག་པར་ཤེས་ནས་སྡིག་དོན་ཡང་བཙོན་དུ་བཟུང་། </s>
    <s id="1:485">རྒྱལ་པོ་ལི་ཤི་བར་གྱི་སྟེང་དུ་ཡང་ཕོ་ཉ་བཏང་ནས། </s>
    <s id="1:486">ངའི་བུ་ [244b.6]དགེ་དོན་ཁྱོད་ཀྱི་ཡུལ་ན་འོངས་ཏེ་ཉོན་མོངས་ཤིང་འདུག་པ་ཐོས་ཀྱིས། </s>
    <s id="1:487">སྔར་མ་སྦྲན་པ་ཡང་ཉེས་སོ། །</s>
    <s id="1:488">ད་ཡང་གླང་པོ་ཆེ་དང་རྟའི་ཚོགས་མང་པོས་སྐྱོལ་ཅིག །</s>
    <s id="1:489">མ་བསྐྱལ་ན་ང་ཉིད་ཀྱང་འོང་ངོ་ཞེས་སྤྲིང་ངོ་། །</s>
    <s id="1:490">དེའི་ཚེ་ན་རྒྱལ་བུ་དགེ་དོན་གྱིས་ཕྱུགས་རྫིའི་དྲིན་དྲན་ནས།  [244b.7]ཕྱིས་རྒྱལ་པོ་ལི་ཤི་བར་ལ་གསོལ་ནས།</s>
    <s id="1:491">གླང་པོ་ཆེ་དང་།  རྟ་དང་།</s>
    <s id="1:492">གོས་དང་། </s>
    <s id="1:493">ཁང་ཁྱིམ་དང་། </s>
    <s id="1:494">ཞིང་དང་།  འབྲོག་དང་།</s>
    <s id="1:495">གསེར་དང་།  དངུལ་དང་། རིན་པོ་ཆེ་དང་།</s>
    <s id="1:496">བྲན་ཕོ་དང་།  བྲན་མོ་དང་། ལས་བྱེད་པའི་མི་ལ་སོགས་ཏེ།</s>
    <s id="1:497">བྱ་དགའ་མང་དུ་བྱིན་ [245a.1]ནས་ཚེ་གཅིག་ཏུ་བདེ་སྐྱིད་པར་བྱས་སོ། །</s>
    <s id="1:498">དེ་ནས་རྒྱལ་པོ་རིན་པོ་ཆེ་གོ་ཆའི་ཕོ་ཉ་ཡང་དེར་ཕྱིན་ནས། </s>
    <s id="1:499">རྒྱལ་པོ་ལི་ཤི་བར་གྱིས་གླང་པོ་ལྔ་བརྒྱ་ཞིག་རིན་པོ་ཆེས་བརྒྱན་ཏོ། །</s>
    <s id="1:500">གཡོག་ལྔ་བརྒྱ་དང་། </s>
    <s id="1:501">བུ་མོའི་གཡོག་གཞོན་ནུ་ལྔ་བརྒྱ་དང་། </s>
    <s id="1:502">ཤིང་རྟ་ལྔ་བརྒྱ་སྙེད་ཀྱང་ [245a.2]བརྫངས། </s>
    <s id="1:503">རྒྱལ་པོ་ཉིད་ཀྱང་བློན་པོ་དང་བཅས་ཏེ། </s>
    <s id="1:504">འཁོར་བརྒྱ་སྟོང་དུ་མས་རོལ་མོ་སྣ་ཚོགས་བྱས་ཏེ་བུ་མོ་བསྐྱལ་ལོ། །</s>
    <s id="1:505">ཕོ་ཉ་སྔར་ཕྱིན་ནས་རྒྱལ་པོ་རིན་པོ་ཆེ་གོ་ཆ་ཡང་བཙུན་མོའི་འཁོར་དང་བཅས་ཏེ་རྒྱལ་བུ་བསུའོ། །</s>
    <s id="1:506">རྒྱལ་བུ་དང་ཕྲད་པའི་ཚེ་བཞོན་པ་ལས་བབས་ནས་ཕ་མ་ [245a.3]ལ་ཕྱག་འཚལ་ནས ལག་པ་ནས་འཇུས་ཏེ།</s>
    <s id="1:507">སྙུན་གསོལ་ནས་རོལ་མོ་བྱས་ཏེ་ཕོ་བྲང་དུ་དོང་ངོ་། །</s>
    <s id="1:508">དེ་ནས་རྒྱལ་བུ་དགེ་དོན་གྱིས་སྡིག་དོན་ག་རེ་ཞེས་སྨྲས་པ་དང་། </s>
    <s id="1:509">ད་ལྟར་བཙོན་དུ་བཟུང་ངོ་ཞེས་སྨྲས་སོ། །</s>
    <s id="1:510">དེ་ནས་རྒྱལ་བུ་སྡིག་དོན་ཐོང་ཤིག་ཅེས་སྨྲས་པ་དང་། </s>
    <s id="1:511">[245a.4]ཉེས་པ་ཆེན་པོ་བྱས་ཀྱིས་གཏང་དུ་མི་རུང་ངོ་ཞེས་བསྒོའོ། །</s>
    <s id="1:512">དེ་ལྟར་རྒྱལ་བུ་སྡིག་དོན་མ་བཏང་ན་ བདག་ཀྱང་ཕོ་བྲང་དུ་མི་མཆིའོ་ཞེས་གསོལ་ནས སྡིག་དོན་ཡང་བཏང་ངོ་། །</s>
    <s id="1:513">དེ་ནས་རྒྱལ་བུ་སྡིག་དོན་ཡང་ཕུ་བོ་ལ་ཕྱག་འཚལ་ཞིང་བསུར་འོངས་ནས་ཞེས་ཟེར་རོ། །</s>
    <s id="1:514">སྤུན་ [245a.5]གཉིས་གཅིག་ལ་གཅིག་འཇུས་ཏེ། </s>
    <s id="1:515">ནུ་བོ་ལ་སྔར་བས་ཀྱང་ལྷག་པར་བྱམས་པར་གྱུར་བས་ཐམས་ཅད་ངོ་མཚར་དུ་འཛིན་ཏོ། །</s>
    <s id="1:516">དེ་ནས་ཕོ་བྲང་གི་ནང་དུ་འོངས་ནས་རིན་པོ་ཆེ་ག་རེ་ཞེས་བགས་ཀྱིས་དྲིས་ན། </s>
    <s id="1:517">འོངས་པའི་ལམ་དུ་ས་རྐོས་པའི་ནང་དུ་སྦས་སོ། །</s>
    <s id="1:518">དེ་ནས་ལེན་ [245a.6]དུ་བཏང་ནས་མ་རྙེད་པ་ལས། </s>
    <s id="1:519">དགེ་དོན་དང་འགྲོགས་ཏེ་གནས་སུ་ཕྱིན་མ་ཐག་ཏུ་དགེ་དོན་གྱིས་མཐོང་ནས་རྙེད་དོ། །</s>
    <s id="1:520">དེ་ནས་རིན་པོ་ཆེ་རྣམས་རྙེད་དེ། </s>
    <s id="1:521">ཕོ་བྲང་དུ་འོངས་ནས་རྒྱལ་ཕྲན་ལྔ་བརྒྱ་ཀུན་ལ་རེ་རེ་བྱིན་ཏེ། </s>
    <s id="1:522">གཅིག་པུ་ཞིག་བཞག་པ་ལག་ཏུ་ཐོགས་ཏེ། </s>
    <s id="1:523">འདི་སྐད་ [245a.7]ཅེས་སྨོན་ལམ་བཏབ་བོ། །</s>
    <s id="1:524">རིན་པོ་ཆེ་འདི་ཉིད་ཡིད་བཞིན་གྱི་ནོར་བུ་རིན་པོ་ཆེ་ཡིན་ཡང་དག་ན། </s>
    <s id="1:525">བདག་གི་ཕ་མ་འདུག་པའི་ཁྲི་རིན་པོ་ཆེ་སྣ་བདུན་གྱི་ཁྲིར་གྱུར་ཅིང་། </s>
    <s id="1:526">རིན་པོ་ཆེ་སྣ་བདུན་གྱི་གདུགས་ཀྱང་ཡོད་པར་གྱུར་ཅིག་ཅེས་སྨྲས་མ་ཐག་ཏུ་དེ་བཞིན་དུ་གྱུར་ཏོ། །</s>
    <s id="1:527">དེ་ [245b.1]ནས་ཡང་འདི་སྐད་དུ་རྒྱལ་པོའི་བང་མཛོད་དང་བློན་པོའི་བང་མཛོད་ལས་བདག་གིས་སྔོན་སྦྱིན་པ་བགྱིས་ཏེ།</s>
    <s id="1:528">གོད་པའི་རྣམ་པ་ཐམས་ཅད་ཕྱིར་གང་བར་ཤོག་ཤིག་ཅེས་སྨྲས་ནས། </s>
    <s id="1:529">དེ་ཕྱོགས་སུ་བསྟན་པ་ཙམ་གྱིས་བང་མཛོད་ཐམས་ཅད་རིན་པོ་ཆེས་ཡོངས་སུ་གང་བར་གྱུར་ཏོ། ། </s>
    <s id="1:530">[245b.2]དེ་ནས་དྲིལ་བསྒྲགས་ཏེ་ད་ཕྱིན་ཅད་ཞག་བདུན་ན་རྒྱལ་བུ་དགེ་དོན་རིན་པོ་ཆེ་སྣ་བདུན་གྱི་ཆར་འབེབས་ཀྱིས། ཐམས་ཅད་འདུས་ཤིག་ཅེས་བསྒོ་ནས།</s>
    <s id="1:531">རྒྱལ་བུ་དགེ་དོན་སྤོས་ཆུས་ལུས་བཀྲུས་ཏེ་གོས་གསར་པ་གཙང་མ་གྱོན་ཏེ། </s>
    <s id="1:532">རྒྱལ་མཚན་གྱི་རྩེ་མོ་ལ་ཡིད་བཞིན་ [245b.3]གྱི་ནོར་བུ་རིན་པོ་ཆེ་བཏགས་ཏེ། </s>
    <s id="1:533">ལག་ན་པོག་ཕོར་ཐོགས་ཏེ། </s>
    <s id="1:534">ཕྱོགས་བཞིར་ཕྱག་འཚལ་ནས། </s>
    <s id="1:535">འདི་སྐད་ཅེས་སྨྲས་སོ། །</s>
    <s id="1:536">ནོར་བུ་འདི་ཡིད་བཞིན་གྱི་ནོར་བུ་རིན་པོ་ཆེ་ཡིན་ཡང་དག་ན། </s>
    <s id="1:537">ཐམས་ཅད་ཅི་འདོད་པ་ཐམས་ཅད་ཡིད་བཞིན་ཕོབ་ཤིག་ཅེས་སྨྲས་མ་ཐག་ཏུ། </s>
    <s id="1:538">[245b.4]ཕྱོགས་བཞི་ནས་སྤྲིན་ལངས་ནས་སྤྲིན་རླུང་གིས་མི་གཙང་བ་ཐམས་ཅད་ཕྱག་དར་བྱས་ཏེ། </s>
    <s id="1:539">ཐོག་མར་ཆར་ཟིམ་བུ་བབས་ནས་རྡུལ་མི་ལྡང་བར་བྱས་སོ། །</s>
    <s id="1:540">དེ་ནས་ཁ་ཟས་རོ་བརྒྱ་དང་ལྡན་པ་རྣམ་པ་སྣ་ཚོགས་བབ་བོ། །</s>
    <s id="1:541">དེ་ནས་གོས་རྣམས་བབ་བོ། །</s>
    <s id="1:542">དེ་ནས་རིན་པོ་ཆེ་སྣ་ [245b.5]བདུན་བབས་ནས་ཡུལ་ཐམས་ཅད་གང་ངོ་། །</s>
    <s id="1:543">དེའི་ཚེ་ན་ཐམས་ཅད་ཀྱིས་རིན་པོ་ཆེ་དང་གསེར་འདྲ་བའི་སེམས་སུ་གྱུར་ནས། </s>
    <s id="1:544">དེ་ནས་རྒྱལ་བུས་འདི་སྐད་ཅེས་བསྒོའོ། །</s>
    <s id="1:545">ཁྱོད་ཀྱི་དགོས་པ་ཐམས་ཅད་ཡིད་བཞིན་དུ་ཐོབ་ནས། །</s>
    <s id="1:546">ད་ནི་ཕོངས་ཤིང་བྲེལ་བ་མེད་པར་གྱུར་ [245b.6]གྱིས། </s>
    <s id="1:547">སོ་སོ་ནས་ལུས་དང་ངག་ཡིད་བསྡམས་ཏེ། </s>
    <s id="1:548">དགེ་བ་བཅུའི་ལས་ཀྱི་ལམ་ལ་བརྩོན་པར་གྱིས་ཤིག་ཅེས་བསྒོ་ནས། </s>
    <s id="1:549">ཐམས་ཅད་ཀྱིས་བསྒོ་བ་བཞིན་དུ།</s>
    <s id="1:550">དགེ་བ་བཅུ་ལ་ནན་ཏན་བྱས་ཏེ།</s>
    <s id="1:551">སྡིག་པ་མ་བྱས་པས་ཚེ་འཕོས་ནས་མཐོ་རིས་ཀྱི་ལྷར་སྐྱེས་སོ། །</s>
    <s id="1:552">ཀུན་ [245b.7]དགའ་བོ་དེའི་ཚེ་དེའི་དུས་ན་རྒྱལ་པོ་རིན་པོ་ཆེ་གོ་ཆ་ནི་ད་ལྟར་ངའི་ཡབ་ཟས་གཙང་མ་ཡིན་ནོ། །</s>
    <s id="1:553">རྒྱལ་པོའི་བཙུན་མོ་དེ་ནི་ད་ལྟར་ངའི་ཡུམ་ལྷ་མཛེས་ཡིན་ནོ། །</s>
    <s id="1:554">རྒྱལ་བུ་དགེ་དོན་ནི་ད་ལྟར་ང་ཡིན་ནོ། །</s>
    <s id="1:555">རྒྱལ་པོ་ལི་ཤི་བར་ནི་ད་ལྟར་འོད་སྲུང་ཡིན་ནོ། །</s>
    <s id="1:556">དེའི་ཚེ་ན་རྒྱལ་བུའི་ཆུང་ [246a.1]མར་གྱུར་པ་དེ་ནི་ད་ལྟར་སྐྱེ་དགུའི་བདག་མོ་ཡིན་ནོ། །</s>
    <s id="1:557">རྒྱལ་བུ་སྡིག་དོན་ནི་ད་ལྟ་ལྷ་སྦྱིན་ཡིན་ནོ། །</s>
    <s id="1:558">འཛམ་བུའི་གླིང་གི་མི་ལ་ངའི་དྲིན་གྱིས་ཁྱབ་པ་ནི་ང་ཐོག་མར་སངས་རྒྱས་པ་ན། </s>
    <s id="1:559">ལྷའི་སྲས་པོ་བརྒྱད་ཁྲི་འོངས་པ་དང་། </s>
    <s id="1:560">ངའི་ཉེ་གནས་ལུང་བསྟན་པ་ [246a.2]རྣམས་ཡིན་ནོ། །</s>
    <s id="1:561">ཀུན་དགའ་བོ་དེའི་ཚེ་དེའི་དུས་ན་དེ་ལྟར་ང་ལ་གནོད་པ་ཆེན་པོ་བྱས་ཀྱང་དེ་ལ་སྙིང་བརྩེ་བའི་སེམས་བསྐྱེད་ན། </s>
    <s id="1:562">ད་མངོན་པར་སངས་རྒྱས་ནས་ཉོན་མོངས་པའི་སྒྲིབ་པ་ནི་ཟད། </s>
    <s id="1:563">ཐུགས་རྗེ་ཆེན་པོས་རྒྱས་པར་ཁྱབ་པས་ན། </s>
    <s id="1:564">གནོད་པ་ཅུང་ཟད་བྱས་ [246a.3]པ་ལ་ཐུགས་བརྩེ་བ་ལྟ་ཅི་སྨོས། </s>
    <s id="1:565">བཅོམ་ལྡན་འདས་ཀྱིས་དེ་སྐད་ཅེས་གསུངས་ནས། </s>
    <s id="1:566">འཁོར་མང་པོ་ལ་ལ་ནི་རྒྱུན་དུ་ཞུགས་པ་དང་། </s>
    <s id="1:567">ཕྱིར་མི་ལྡོག་པ་དང་དགྲ་བཅོམ་པ་ཐོབ་བོ། །</s>
    <s id="1:568">ཁ་ཅིག་ནི་རང་སངས་རྒྱས་སུ་གྱུར། </s>
    <s id="1:569">ཁ་ཅིག་ནི་བླ་ན་མེད་པའི་བྱང་ཆུབ་ཏུ་སེམས་བསྐྱེད་དོ། ། </s>
    <s id="1:570">[246a.4]དེ་སྐད་ཅེས་གསུངས་པ་ལ་ཐམས་ཅད་རྗེས་སུ་ཡི་རངས་ཏེ་མངོན་པར་དགའོ། །</s>
    <s id="1:571">རྒྱལ་བུ་དགེ་དོན་གྱི་ལེའུ་སྟེ་སུམ་ཅུ་གསུམ་པའོ།། །།</s>
  </p>
</text>
