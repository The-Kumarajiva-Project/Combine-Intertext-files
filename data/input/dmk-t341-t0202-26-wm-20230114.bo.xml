<?xml version='1.0' encoding='utf-8'?>
<text>
  <p id="1">
    <s id="1:1">འདི་སྐད་བདག་གིས་ཐོས་པའི་དུས་གཅིག་ན། </s>
  </p>
  <p id="2">
    <s id="2:1">[218a.5]བཅོམ་ལྡན་འདས་རྒྱལ་པོའི་ཁབ་བྱ་ཀ་ལན་ད་ཀ་གནས་པ་འོད་མའི་ཚལ་ན་བཞུགས་སོ། །</s>
  </p>
  <p id="3">
    <s id="3:1">དེའི་ཚེ་ཚེ་དང་ལྡན་པ་ཀུན་དགའ་བོ་འདུག་པ་ལས་ལངས་ཏེ། </s>
  </p>
  <p id="4">
    <s id="4:1">གོས་ཚགས་བཅོས་ཏེ་པུས་མོ་ས་ལ་བཙུགས་ནས་ཐལ་མོ་སྦྱར་ཏེ། </s>
  </p>
  <p id="5">
    <s id="5:1">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="6">
    <s id="6:1">ཀཽཎྜི་ནྱ་ [218a.6]ལ་སོགས་པ་དགེ་སློང་ལྔ་པོ་འདི་</s>
    <s id="6:2">ཅིའི་རྒྱུ། ཅིའི་རྐྱེན་གྱིས་</s>
    <s id="6:3">བཅོམ་ལྡན་འདས་ཀྱིས་འཇིག་རྟེན་དུ་ཆོས་ཀྱི་འཁོར་ལོ་བསྐོར་</s>
    <s id="6:4">མ་ཐག་ཏུ་ཆོས་ཀྱི་བདུད་རྩི་སྔར་མྱོང་བ་</s>
    <s id="6:5">བསྟན་དུ་གསོལ།</s>
  </p>
  <p id="7">
    <s id="7:1">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
    <s id="7:2">དགེ་སློང་ལྔ་པོ་འདི་དག་སྔོན་ཡང་ངའི་ཤ་ [218a.7]སྔར་ཟོས་ཏེ་</s>
    <s id="7:3">བདེ་བར་གྱུར་པས་</s>
    <s id="7:4">འདིར་ཡང་ཆོས་ཀྱི་རོ་ཐོག་མར་མྱོང་སྟེ།</s>
    <s id="7:5">རྣམ་པར་གྲོལ་བར་གྱུར་ཏོ། །</s>
  </p>
  <p id="8">
    <s id="8:1">ཀུན་དགའ་བོས་བཅོམ་ལྡན་འདས་ལ་གསོལ་པ།</s>
    <s id="8:2">དགེ་སློང་འདི་ལྔ་པོས་སྔོན་ཅི་བགྱིས་པ་བསྟན་དུ་གསོལ།</s>
  </p>
  <p id="9">
    <s id="9:1">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
    <s id="9:2">སྔོན་ [218b.1]འདས་པའི་བསྐལ་པ་ཚད་མེད། གྲངས་མེད། བསམ་གྱིས་མི་ཁྱབ་པ་འདས་པའི་སྔོན་རོལ་ཏུ།</s>
    <s id="9:3">འཛམ་བུའི་གླིང་འདིར་རྒྱལ་པོ་ཤུད་དོ་ལག་གར་ནི་ཞེས་བྱ་བ་བྱུང་སྟེ།</s>
  </p>
  <p id="10">
    <s id="10:1">འཛམ་བུའི་གླིང་གི་རྒྱལ་ཕྲན་བརྒྱད་ཁྲི་བཞི་སྟོང་སྙེད་ལ་དབང་བྱེད་དོ། །</s>
  </p>
  <p id="11">
    <s id="11:1">དེའི་ཚེ་ཡུལ་དེ་ན་ལོ་བཅུ་གཉིས་ཀྱི་བར་དུ་ [218b.2]ཆར་མི་འབབ་བོ་ཞེས་ལྟས་མཁན་གྱིས་ལུང་བསྟན་ནས། </s>
  </p>
  <p id="12">
    <s id="12:1">རྒྱལ་པོས་དེ་སྐད་ཅེས་ཐོས་པ་དང་། རབ་ཏུ་མྱ་ངན་གྱིས་ཡི་མུག་པར་གྱུར་ཏེ། </s>
  </p>
  <p id="13">
    <s id="13:1">འདི་ལྟར་མུ་གེ་ཆེན་པོ་བྱུང་ན།  མི་མང་པོ་འདི་དག་ལ་ལོ་དེ་སྙེད་ཀྱི་ཁ་ཟས་ཅི་ལྟར་སྙེད་སྙམ་ནས།</s>
  </p>
  <p id="14">
    <s id="14:1">རྒྱལ་ཕྲན་དང་བློན་པོ་ཀུན་བསྡུས་ཏེ།  བགྲོས་ [218b.3]ནས་</s>
    <s id="14:2">བང་བ་ན་འབྲུ་ཇི་སྙེད་ཡོད་པ་དང་། ད་ལྟར་མི་ཅི་སྙེད་ཡོད་པ་རྩིས་སུ་སྦྱར་ནས།</s>
  </p>
  <p id="15">
    <s id="15:1">ལོ་བཅུ་གཉིས་ཀྱི་བར་དུ་མི་རེ་ལ་ཕུལ་རེ་རེའི་ཐད་དུ་རྩིས་ན་ཡང་ལོ་བཅུ་གཉིས་སུ་མི་ཐུབ་བོ་ཞེས་དྲིལ་བསྒྲགས་སོ། །</s>
  </p>
  <p id="16">
    <s id="16:1">དེ་ནས་ཡང་ཕྱི་ཕྱིར་མུ་གེ་ཆེ་སྟེ་ཚེ་འཕོས་པ་ཡང་མང་ནས། </s>
  </p>
  <p id="17">
    <s id="17:1">རྒྱལ་པོ་དེས་ཇི་ [218b.4]ལྟར་བྱས་ན་མི་མང་དུ་འཚོ་བར་འགྱུར་སྙམ་བསམས་ཏེ། </s>
  </p>
  <p id="18">
    <s id="18:1">བཙུན་མོ་དང་ཕོ་བྲང་སླས་སུ་བཅས་ཏེ།  སྐྱེད་མོས་ཚལ་དུ་འཆག་ཏུ་སོང་བ་ལས། བསྟི་བའི་གནས་ཞིག་ཏུ་ཕྱིན་ནས།</s>
  </p>
  <p id="19">
    <s id="19:1">བཙུན་མོ་དང་། མི་མང་པོ་ཀུན་གཉིད་ཀྱིས་ལོག་པའི་འོག་ཏུ་ཉལ་བ་ལས་ལངས་ཏེ། </s>
  </p>
  <p id="20">
    <s id="20:1">ཕྱོགས་ [218b.5]བཞིར་ཕྱག་འཚལ་ཏེ། </s>
  </p>
  <p id="21">
    <s id="21:1">འདི་ལྟ་བུའི་ཡི་དམ་བཅས་སོ། །</s>
  </p>
  <p id="22">
    <s id="22:1">ཡུལ་འདིར་མུ་གེ་བྱུང་སྟེ།  ཐམས་ཅད་བཟའ་བ་མེད་པར་གྱུར་ཏེ།</s>
  </p>
  <p id="23">
    <s id="23:1">ལྟོགས་ཀྱིས་བདག་གིས་ལུས་འདི་བཏང་སྟེ། </s>
  </p>
  <p id="24">
    <s id="24:1">ཚེ་འཕོས་པའི་འོག་ཏུ་ཉ་ཆེན་པོ་ཞིག་ཏུ་སྐྱེས་ནས། </s>
  </p>
  <p id="25">
    <s id="25:1">ཐམས་ཅད་བདག་གི་ཤ་ཟ་ཞིང་འགྲངས་པར་ཤོག་ [218b.6]ཤིག་ཅེས་སྨོན་ལམ་བཏབ་ནས་</s>
    <s id="25:2">ཤིང་ཞིག་ལ་འཛེག་སྟེ།</s>
    <s id="25:3">ཤིང་ཁ་ནས་ལུས་གཡང་དུ་བཏང་ངོ་། །</s>
  </p>
  <p id="26">
    <s id="26:1">དེར་ཚེ་འཕོས་ནས་ཆུ་ཆེན་པོར་བརྫུས་ཏེ་སྐྱེས་པའི་ཉ་ཆེན་པོ་དཔག་ཚད་ལྔ་བརྒྱ་ཞིག་ཏུ་གྱུར་ཏོ། །</s>
  </p>
  <p id="27">
    <s id="27:1">དེའི་ཚེ་ཡུལ་དེ་ན་ཤིང་མཁན་མི་ལྔ་ཞིག་ཆུ་འགྲམ་དུ་ཤིང་ཐུར་དོང་བ་ལས་ཉ་ཆེན་པོ་དེ་ [218b.7]མཐོང་ནས། </s>
  </p>
  <p id="28">
    <s id="28:1">ཉ་དེས་མིའི་སྐད་དུ་འདི་སྐད་ཅེས་སྨྲས་སོ། །</s>
  </p>
  <p id="29">
    <s id="29:1">ཁྱོད་བཀྲེས་ན་ངའི་ཤ་ལ་ཆོད་ལ་ཅི་འདོད་པ་ཟོ་ཤིག །</s>
    <s id="29:2">འགྲངས་ནས་ཀྱང་ཅི་ཐེག་པ་ཁྱིམ་དུ་ཁྱེར་ཅིག །</s>
  </p>
  <p id="30">
    <s id="30:1">ཁྱེད་ཀྱིས་སྔར་ངའི་ཤ་ཟོས་ཏེ་འགྲངས་པས་ན། </s>
  </p>
  <p id="31">
    <s id="31:1">ཕྱིས་མངོན་པར་སངས་རྒྱས་ནས་ཀྱང་། ཐོག་མར་ཁྱོད་ཆོས་ཀྱི་ཟས་ [219a.1]མྱང་བར་བྱའོ། །</s>
  </p>
  <p id="32">
    <s id="32:1">ཡུལ་མི་དག་ལ་གང་བཀྲེས་པ་ཐམས་ཅད་ཀྱིས་ཅི་དགའ་བར་ངའི་ཤ་ལ་ལོང་ཤིག་ཅེས་བསྒོ་ཤིག །</s>
    <s id="32:2">དེའི་ཚེ་ན་མི་ལྔ་པོས་ཤ་བཅད་དེ་ཟོས་ནས་</s>
  </p>
  <p id="33">
    <s id="33:1">ཡུལ་མི་ལ་སྦྲན་ཏེ། </s>
  </p>
  <p id="34">
    <s id="34:1">དེ་ནས་གཅིག་གིས་གཅིག་སྦྲན་པས།</s>
    <s id="34:2">འཛམ་བུའི་གླིང་གི་མི་ཐམས་ཅད་འདུས་ཏེ། [219a.2]དེའི་ཤ་བཅད་ནས་ཟོས་སོ། །</s>
  </p>
  <p id="35">
    <s id="35:1">རྩིབ་ལོགས་ངོས་གཅིག་ཟད་ཙམ་ན། </s>
  </p>
  <p id="36">
    <s id="36:1">རྩིབ་ལོགས་ངོས་གཅིག་རང་བསྒྱུར་ཏེ། </s>
  </p>
  <p id="37">
    <s id="37:1">སྟེང་མ་ཟད་ཙམ་ན་འོག་མ་ཡང་དེ་བཞིན་དུ་སྐྱེའོ། །</s>
  </p>
  <p id="38">
    <s id="38:1">དེ་བཞིན་དུ་ལྟག་འོག་བསྒྱུར་ཅིང་ལོ་བཅུ་གཉིས་ཀྱི་བར་དུ་ཐམས་ཅད་ཀྱིས་ཤ་བཅད་དེ་ཟོས་ནས། </s>
  </p>
  <p id="39">
    <s id="39:1">ཐམས་ཅད་དེ་ལ་སྙིང་ [219a.3]རྗེ་བའི་སེམས་སྐྱེས་པས།</s>
    <s id="39:2">དེའི་ཤ་ཟོས་པ་དེ་དག་ཐམས་ཅད་ཚེའི་དུས་བྱས་པ་ཡང་མཐོ་རིས་ཀྱི་ལྷར་སྐྱེས་སོ། །</s>
  </p>
  <p id="40">
    <s id="40:1">ཀུན་དགའ་བོ་དེའི་ཚེ་དེའི་དུས་ན།  རྒྱལ་པོ་ཉར་གྱུར་པ་དེ་ནི་ད་ལྟར་ང་ཡིན་ནོ། །</s>
  </p>
  <p id="41">
    <s id="41:1">ཤིང་མཁན་ལྔ་པོ་ཐོག་མར་ངའི་ཤ་བཅད་དེ་ཟོས་པ་དེ་ནི། དགེ་སློང་ཀཽཎྜི་ནྱ་ལ་སོགས་པ་ [219a.4]ལྔ་པོ་ཡིན་ནོ། །</s>
  </p>
  <p id="42">
    <s id="42:1">སྐྱེ་བོ་མང་པོ་ཕྱིས་ངའི་ཤ་ཟོས་པ་དེ་ནི། ལྷའི་སྲས་པོ་བརྒྱད་ཁྲི་དང་ངའི་ཉེ་གནས་རྣམ་པར་གྲོལ་བ་རྣམས་ཡིན་ནོ། །</s>
  </p>
  <p id="43">
    <s id="43:1">དེའི་ཚེ་སྔར་མི་ལྔ་པོ་ལ་བྱིན་ཏེ།  འཚོ་བའི་སྲོག་སྐྱབས་པས་འདིར་ཡང་སྔར་ཆོས་བསྟན་ཏེ།</s>
  </p>
  <p id="44">
    <s id="44:1">ཆོས་ཀྱི་སྐུའི་ཡན་ལག་གིས། དུག་གསུམ་གྱི་མེ་ [219a.5]ཞི་བར་བྱས་སོ། །</s>
  </p>
  <p id="45">
    <s id="45:1">ཀུན་དགའ་བོ་དང་། འཁོར་མང་པོ་རྣམས་བཅོམ་ལྡན་འདས་ཀྱིས་གསུངས་པ་ལ་རྗེས་སུ་ཡི་རངས་ནས་མངོན་པར་དགའོ། །</s>
  </p>
  <p id="46">
    <s id="46:1">ཤུད་དོ་ལག་གར་ནིའི་ལེའུ་སྟེ་ཉི་ཤུ་དྲུག་པའོ།། །།</s>
  </p>
</text>
