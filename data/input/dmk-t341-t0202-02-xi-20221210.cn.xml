<?xml version='1.0' encoding='utf-8'?>
<text>
  <p id="1">
    <s id="1:1">（五）海神難問船人品第五</s>
  </p>
  <p id="2">
    <s id="2:1">如是我聞：一時</s>
    <s id="2:2">佛在舍衛國祇樹給孤獨園。</s>
  </p>
  <p id="3">
    <s id="3:1">爾時此國有五百賈客，入海採寶，自共議言：</s>
    <s id="3:2">「當求明人用作導師。 」</s>
    <s id="3:3">便請一五戒優婆塞，</s>
    <s id="3:4">共入大海。</s>
  </p>
  <p id="4">
    <s id="4:1">既到海中，海神變身，作一夜叉，</s>
    <s id="4:2">形體醜惡，</s>
    <s id="4:3">其色青黑，</s>
    <s id="4:4">口出長牙，</s>
    <s id="4:5">頭上火燃， 來牽其船，</s>
    <s id="4:6">問估客曰：</s>
    <s id="4:7">「世間可畏，有過我者無？ 」</s>
    <s id="4:8">賢者對曰：</s>
    <s id="4:9">「更有可畏，劇汝數倍。 」</s>
    <s id="4:10">海神復問：</s>
    <s id="4:11">「何者是耶？ 」</s>
    <s id="4:12">答曰：</s>
    <s id="4:13">「世有愚人，</s>
    <s id="4:14">作諸不善，</s>
    <s id="4:15">殺生盜竊婬妷無度，</s>
    <s id="4:16">妄言兩舌惡口綺語、</s>
    <s id="4:17">貪欲瞋恚，</s>
    <s id="4:18">沒在邪見；</s>
    <s id="4:19">死入地獄，</s>
    <s id="4:20">受苦萬端。</s>
  </p>
  <p id="5">
    <s id="5:1">獄卒阿傍，</s>
    <s id="5:2">取諸罪人，</s>
    <s id="5:3">種種治之，</s>
    <s id="5:4">或以刀斫，</s>
    <s id="5:5">或以車裂，</s>
    <s id="5:6">分壞其身， 作數千段。 或復臼擣，或復磨之，刀山劍樹，火車鑊湯，寒氷沸屎，一切備受。</s>
  </p>
  <p id="6">
    <s id="6:1">荷如此苦，經數千萬歲，</s>
    <s id="6:2">此之可畏，劇汝甚多。 」</s>
    <s id="6:3">海神放之，</s>
    <s id="6:4">隱形而去。</s>
  </p>
  <p id="7">
    <s id="7:1">船進數里，</s>
    <s id="7:2">海神復更化作一人， 形體痟瘦，筋骨相連，</s>
    <s id="7:3">復來牽船，問諸人曰：</s>
    <s id="7:4">「世間羸瘦，有劇我者無？ 」</s>
    <s id="7:5">賢者答言：</s>
    <s id="7:6">「更有羸瘦甚劇於汝。 」</s>
    <s id="7:7">海神復問：</s>
    <s id="7:8">「誰復劇耶？ 」</s>
    <s id="7:9">賢者答曰：</s>
    <s id="7:10">「有愚癡人，心性弊惡，</s>
    <s id="7:11">慳貪嫉妬，不知布施，死墮餓鬼，</s>
    <s id="7:12">身大如山，</s>
    <s id="7:13">咽如針鼻，</s>
    <s id="7:14">頭髮長亂， 形體黑瘦，</s>
    <s id="7:15">數千萬歲，不識水穀。</s>
  </p>
  <p id="8">
    <s id="8:1">如是之形，復劇於汝。 」 海神放船，沒而不現。</s>
  </p>
  <p id="9">
    <s id="9:1">船行數里，海神復化更作一人，極為端政，</s>
    <s id="9:2">復來牽船，</s>
    <s id="9:3">問諸商客：「人之美妙，有與我等者無？ 」</s>
    <s id="9:4">賢者答曰：</s>
    <s id="9:5">「乃有勝汝百千萬倍。 」</s>
    <s id="9:6">海神復問：</s>
    <s id="9:7">「誰為勝者？ 」</s>
    <s id="9:8">賢者答曰：</s>
    <s id="9:9">「世有智人，</s>
    <s id="9:10">奉行諸善，</s>
    <s id="9:11">身口意業恒令清淨，</s>
    <s id="9:12">信敬三寶隨時供養，</s>
    <s id="9:13">其人命終，生於天上，</s>
    <s id="9:14">形貌皎潔，端政無雙，</s>
    <s id="9:15">殊勝於汝數千萬倍。</s>
  </p>
  <p id="10">
    <s id="10:1">以汝方之，</s>
    <s id="10:2">如瞎獼猴比彼妙女。 」</s>
    <s id="10:3">海神取水一掬，而問之曰：「掬中水多海水多耶？ 」</s>
    <s id="10:4">賢者答曰：「掬中水多，非海水也。 」</s>
    <s id="10:5">海神重問：</s>
    <s id="10:6">「汝今所說，為至誠不？ 」</s>
    <s id="10:7">賢者答曰：</s>
    <s id="10:8">「此言真諦，不虛妄也。</s>
  </p>
  <p id="11">
    <s id="11:1">何以明之？</s>
  </p>
  <p id="12">
    <s id="12:1">海水雖多，必有枯竭。</s>
  </p>
  <p id="13">
    <s id="13:1">劫欲盡時，兩日竝出，泉源池流，悉皆旱涸；</s>
    <s id="13:2">三日出時，</s>
    <s id="13:3">諸小河水，悉皆枯乾；</s>
    <s id="13:4">四日出時，</s>
    <s id="13:5">諸大江海，悉皆枯竭；</s>
    <s id="13:6">五日出時，</s>
    <s id="13:7">大海稍減；</s>
    <s id="13:8">六日出時，</s>
    <s id="13:9">三分減二；</s>
    <s id="13:10">七日出時，</s>
    <s id="13:11">海水都盡，</s>
    <s id="13:12">須彌崩壞，下至金剛地際皆悉燋燃。</s>
  </p>
  <p id="14">
    <s id="14:1">若復有人，能以信心，以一掬水，供養於佛，</s>
    <s id="14:2">或用施僧，</s>
    <s id="14:3">或奉父母，</s>
    <s id="14:4">或匃貧窮，</s>
    <s id="14:5">給與禽獸，</s>
    <s id="14:6">此之功德，歷劫不盡。</s>
  </p>
  <p id="15">
    <s id="15:1">以此言之，知海為少，掬水為多。 」</s>
    <s id="15:2">海神歡喜，</s>
    <s id="15:3">即以珍寶，用贈賢者，</s>
    <s id="15:4">兼寄妙寶施佛及僧。</s>
  </p>
  <p id="16">
    <s id="16:1">時諸賈客，即與賢者，採寶已足，還歸本國。</s>
  </p>
  <p id="17">
    <s id="17:1">是時賢者，</s>
    <s id="17:2">五百賈客，咸詣佛所，稽首佛足，作禮畢已，</s>
    <s id="17:3">各持寶物并海神所寄，奉佛及僧，</s>
    <s id="17:4">悉皆長跪叉手白佛：</s>
    <s id="17:5">「願為弟子，稟受清化。 」</s>
    <s id="17:6">佛尋可之。 「善來比丘！」</s>
    <s id="17:7">鬚髮自落，</s>
    <s id="17:8">法衣在身。</s>
  </p>
  <p id="18">
    <s id="18:1">佛為說法，應適其情，即時開悟，諸欲都淨，</s>
    <s id="18:2">得阿羅漢。</s>
  </p>
  <p id="19">
    <s id="19:1">時諸會者，聞佛所說，皆大歡喜，頂戴奉行。</s>
  </p>
</text>
