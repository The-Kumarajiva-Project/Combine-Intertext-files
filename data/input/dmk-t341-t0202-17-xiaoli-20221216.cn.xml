<?xml version='1.0' encoding='utf-8'?>
<text>
  <p id="1">
    <s id="1:1">#----------------------------------------------------------------------</s>
    <s id="1:2">#【經文資訊】大正藏第 4 冊 No. 202 賢愚經</s>
    <s id="1:3">#【版本記錄】發行日期：2022-10，最後更新：2022-10-15</s>
    <s id="1:4">#【編輯說明】本資料庫由中華電子佛典協會（CBETA）依大正藏所編輯</s>
    <s id="1:5">#【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點</s>
    <s id="1:6">#【其他事項】本資料庫可自由免費流通，詳細內容請參閱【中華電子佛典協會資料庫版權宣告】</s>
    <s id="1:7">#----------------------------------------------------------------------</s>
    <s id="1:8">賢愚經卷第五</s>
    <s id="1:9">元魏涼州沙門慧覺等在高昌郡譯</s>
    <s id="1:10">（二五）長者無耳目舌品第二十四(丹本為三十五)</s>
    <s id="1:11">如是我聞：</s>
    <s id="1:12">一時佛在舍衛國祇陀精舍，</s>
    <s id="1:13">與諸比丘大眾說法。</s>
    <s id="1:14">爾時國內，有大長者，財富無量，</s>
    <s id="1:15">金銀七寶，</s>
    <s id="1:16">象馬牛羊，</s>
    <s id="1:17">奴婢人民，倉庫盈溢，</s>
    <s id="1:18">無有男兒，</s>
    <s id="1:19">唯有五女，</s>
    <s id="1:20">端正聰達。</s>
    <s id="1:21">其婦懷妊，</s>
    <s id="1:22">長者命終。</s>
    <s id="1:23">時彼國法，若其命終，家無男兒，所有財物，悉應入官。</s>
    <s id="1:24">王遣大臣，攝錄其財，垂當入官。</s>
    <s id="1:25">其女心念：</s>
    <s id="1:26">「我母懷妊，未知男女，</s>
    <s id="1:27">若續是女，</s>
    <s id="1:28">財應屬官；</s>
    <s id="1:29">若其是男，</s>
    <s id="1:30">應為財主。」</s>
    <s id="1:31">念已，往白王言：</s>
    <s id="1:32">「我父命終，</s>
    <s id="1:33">以無男故，</s>
    <s id="1:34">財應入王；</s>
    <s id="1:35">然今我母懷妊，須待分身，</s>
    <s id="1:36">若苟是女，入財不遲，</s>
    <s id="1:37">若或是男，應為財主。」</s>
    <s id="1:38">時波斯匿王，住法平整，</s>
    <s id="1:39">即可所白，聽如其言。</s>
    <s id="1:40">其母不久，月滿生兒，</s>
    <s id="1:41">其身渾沌，</s>
    <s id="1:42">無復耳目，</s>
    <s id="1:43">有口無舌，</s>
    <s id="1:44">又無手足，</s>
    <s id="1:45">然有男根，</s>
    <s id="1:46">即為作字，名曼慈毘梨。</s>
    <s id="1:47">爾時是女，具以是事，往問於王。</s>
    <s id="1:48">王聞是已，思惟其義：</s>
    <s id="1:49">「不以眼耳鼻舌手足等，而為財主；</s>
    <s id="1:50">乃以男故，得為財主。</s>
    <s id="1:51">兒有男根，</s>
    <s id="1:52">應得父財。」</s>
    <s id="1:53">即告諸女：「財屬汝弟，吾不取也。」</s>
    <s id="1:54">爾時大女，往適他家，奉給夫主，</s>
    <s id="1:55">謙卑恭謹，</s>
    <s id="1:56">拂拭床褥，</s>
    <s id="1:57">供設飲食，</s>
    <s id="1:58">迎來送去，</s>
    <s id="1:59">拜起問訊，</s>
    <s id="1:60">譬如婢事大家。</s>
    <s id="1:61">比近長者，覩其如是，</s>
    <s id="1:62">怪而問言：</s>
    <s id="1:63">「夫婦之道，</s>
    <s id="1:64">家家皆有，</s>
    <s id="1:65">汝獨何為改操若茲？」</s>
    <s id="1:66">女子對曰：</s>
    <s id="1:67">「我父終沒，家財無量，</s>
    <s id="1:68">雖有五女，</s>
    <s id="1:69">猶當入王；</s>
    <s id="1:70">會母分身，生我一弟，</s>
    <s id="1:71">無有眼耳舌及手足，</s>
    <s id="1:72">但有男根，得為財主。</s>
    <s id="1:73">以是義故，雖有諸女，不如一男。</s>
    <s id="1:74">是故爾耳。」</s>
    <s id="1:75">長者聞已，</s>
    <s id="1:76">怪其如是，</s>
    <s id="1:77">即與其女，</s>
    <s id="1:78">往至佛所白言：</s>
    <s id="1:79">「世尊！彼長者子，以何因緣，</s>
    <s id="1:80">無有眼耳舌及手足，</s>
    <s id="1:81">而生富家，為此財主？」</s>
    <s id="1:82">佛告長者：</s>
    <s id="1:83">「善哉問也！</s>
    <s id="1:84">諦聽善思！</s>
    <s id="1:85">當為汝說。」</s>
    <s id="1:86">「唯然樂聞。」</s>
    <s id="1:87">佛告長者：</s>
    <s id="1:88">「乃往過去，</s>
    <s id="1:89">有大長者兄弟二人，</s>
    <s id="1:90">兄名檀若世質，</s>
    <s id="1:91">弟名尸羅世質。</s>
    <s id="1:92">其兄少小，</s>
    <s id="1:93">忠信成實，</s>
    <s id="1:94">常好布施，</s>
    <s id="1:95">賑救貧乏，</s>
    <s id="1:96">以其信善，舉國稱美，</s>
    <s id="1:97">王任此人，</s>
    <s id="1:98">為國平事，諍訟曲直，由之取決。</s>
    <s id="1:99">是時國法，舉貸取與，無有券䟽，悉詣平事檀若世質，</s>
    <s id="1:100">以為明人。</s>
    <s id="1:101">時有估客將欲入海，</s>
    <s id="1:102">從弟尸羅世質多舉錢財，</s>
    <s id="1:103">以供所須。</s>
    <s id="1:104">時弟長者，唯有一子，</s>
    <s id="1:105">其年幼小，</s>
    <s id="1:106">即將其子并所出錢，</s>
    <s id="1:107">到平事所，</s>
    <s id="1:108">白言： 『大兄！</s>
    <s id="1:109">是估客子，從我舉錢，</s>
    <s id="1:110">入海來還，應得爾許。</s>
    <s id="1:111">兄為明人，我若終亡，證令子得。』</s>
    <s id="1:112">平事長者，指言如是。</s>
    <s id="1:113">其弟長者，不久命終。</s>
    <s id="1:114">時估客子，乘船入海，</s>
    <s id="1:115">風起波浪，船壞喪失，時估客子，捉板得全，</s>
    <s id="1:116">還其本國。</s>
    <s id="1:117">時長者子，聞其船壞空歸，唯見此人，</s>
    <s id="1:118">便自念言：『此雖負我，今者空窮何由可得？須有當債。』</s>
    <s id="1:119">時見此估客長者，復與餘賈，</s>
    <s id="1:120">續復入海，</s>
    <s id="1:121">獲大珍寶，</s>
    <s id="1:122">安隱吉還。</s>
    <s id="1:123">心自念言：</s>
    <s id="1:124">『彼長者子，前雖見我，不從我債。</s>
    <s id="1:125">我舉錢時，此人幼稚或能不憶？</s>
    <s id="1:126">或以我前窮故不債耶？</s>
    <s id="1:127">今當試之。』</s>
    <s id="1:128">即嚴好馬眾寶，</s>
    <s id="1:129">服飾寶衣乘馬入市。</s>
    <s id="1:130">長者子見服乘如是，</s>
    <s id="1:131">心念此人，似還有財，</s>
    <s id="1:132">當試從債，</s>
    <s id="1:133">即遣人語言：『汝負我錢，今可見償。』</s>
    <s id="1:134">答言：『可爾。當思宜了。』</s>
    <s id="1:135">估客自念：</s>
    <s id="1:136">『所舉頓大，重生累息，</s>
    <s id="1:137">無由可畢，</s>
    <s id="1:138">當作一策乃可了爾。』</s>
    <s id="1:139">即持一寶珠，</s>
    <s id="1:140">到平事婦所白言：</s>
    <s id="1:141">『夫人！我本從尸羅世質舉少錢財，</s>
    <s id="1:142">其子來從我債，</s>
    <s id="1:143">今上一珠，價直十萬，</s>
    <s id="1:144">若從我債，可囑平事莫為明人。』</s>
    <s id="1:145">其婦答言：</s>
    <s id="1:146">『長者誠信，必不肯爾；</s>
    <s id="1:147">為當試語。』</s>
    <s id="1:148">即受其珠。</s>
    <s id="1:149">平事暮歸，</s>
    <s id="1:150">即便具白。</s>
    <s id="1:151">長者答言：</s>
    <s id="1:152">『何有是事？</s>
    <s id="1:153">以我忠信不妄語故，</s>
    <s id="1:154">故王立我為國平事，</s>
    <s id="1:155">若一妄言，</s>
    <s id="1:156">此事不可。』</s>
    <s id="1:157">時估客來</s>
    <s id="1:158">具告情狀，</s>
    <s id="1:159">即還其珠。</s>
    <s id="1:160">時估客子，更上一珠，價直二十萬，</s>
    <s id="1:161">復往白言：『願使囑及，此既小事，但作一言，</s>
    <s id="1:162">得三十萬，</s>
    <s id="1:163">彼若得勝，</s>
    <s id="1:164">雖復姪兒，無一錢分，</s>
    <s id="1:165">此理可通。』</s>
    <s id="1:166">爾時女人， 貪愛寶珠，</s>
    <s id="1:167">即為受之。</s>
    <s id="1:168">暮更白夫：『昨日所白，事亦可通，</s>
    <s id="1:169">願必在意。』</s>
    <s id="1:170">長者答言：</s>
    <s id="1:171">『絕無此理。</s>
    <s id="1:172">我以可信，</s>
    <s id="1:173">得為平事，</s>
    <s id="1:174">若一妄語，</s>
    <s id="1:175">現世當為世所不信，</s>
    <s id="1:176">後世當受無量劫苦。』</s>
    <s id="1:177">「爾時長者，有一男兒，猶未能行，</s>
    <s id="1:178">其婦泣曰：</s>
    <s id="1:179">『我今與汝，共為夫妻，</s>
    <s id="1:180">若有死事，猶望不違，</s>
    <s id="1:181">囑此小事，直作一言，</s>
    <s id="1:182">當不相從，</s>
    <s id="1:183">我用活為？ 若不見隨，</s>
    <s id="1:184">我先殺兒，</s>
    <s id="1:185">然後自殺。』</s>
    <s id="1:186">長者聞此，</s>
    <s id="1:187">譬如人噎，既不得咽亦不得吐，自念：</s>
    <s id="1:188">『我唯有此一子，</s>
    <s id="1:189">若其當死，</s>
    <s id="1:190">財無所付；</s>
    <s id="1:191">若從是語，</s>
    <s id="1:192">今則不為人所信用，</s>
    <s id="1:193">將來當受無量苦惱。』</s>
    <s id="1:194">迫蹴不已，即便可之。</s>
    <s id="1:195">其婦歡喜，</s>
    <s id="1:196">語估客言：</s>
    <s id="1:197">『長者已許。』</s>
    <s id="1:198">估客聞之，欣悅</s>
    <s id="1:199">還家，</s>
    <s id="1:200">嚴一大象，眾寶莊校，</s>
    <s id="1:201">著大寶衣，</s>
    <s id="1:202">乘象入市。</s>
    <s id="1:203">長者子見，</s>
    <s id="1:204">心喜念言： 『是人必富，服乘乃爾，我得財矣。』</s>
    <s id="1:205">即往語曰：</s>
    <s id="1:206">『薩薄當知！先所負錢，今宜見償。』</s>
    <s id="1:207">估客驚言：</s>
    <s id="1:208">『我都不憶，何時負君？</s>
    <s id="1:209">若相負者，明人是誰？』</s>
    <s id="1:210">長者子言：</s>
    <s id="1:211">『若干日月，我父及我，手付汝錢，</s>
    <s id="1:212">平事為我明人。</s>
    <s id="1:213">何緣言不？』</s>
    <s id="1:214">估客子言：</s>
    <s id="1:215">『我今不念，</s>
    <s id="1:216">苟有事實，當還相償。』</s>
    <s id="1:217">尋共相將，至平事所。</s>
    <s id="1:218">長者子言：『此人往日，親從我父舉若干錢，</s>
    <s id="1:219">伯為明人，我時亦見。事為爾不？』</s>
    <s id="1:220">答言：『不知。』</s>
    <s id="1:221">其姪驚曰：</s>
    <s id="1:222">『伯父爾時，審不見聞， 不作是語，此事可爾； 不以手足，指是財耶？』</s>
    <s id="1:223">答言：『不爾。』</s>
    <s id="1:224">姪子恚曰：</s>
    <s id="1:225">『以伯忠良，</s>
    <s id="1:226">王令平事，</s>
    <s id="1:227">國人信用，</s>
    <s id="1:228">我親弟子，非法猶爾，</s>
    <s id="1:229">況於外人，抂者豈少？</s>
    <s id="1:230">此之虛實，</s>
    <s id="1:231">後世自知。』」</s>
    <s id="1:232">佛告長者：</s>
    <s id="1:233">「欲知爾時平事長者，</s>
    <s id="1:234">今曼慈毘梨無有耳目渾沌者是。</s>
    <s id="1:235">由於爾時一妄語故，</s>
    <s id="1:236">墮大地獄，</s>
    <s id="1:237">多受苦毒；</s>
    <s id="1:238">從地獄出，</s>
    <s id="1:239">五百世中，常受渾沌之身。</s>
    <s id="1:240">由於爾時好布施故，</s>
    <s id="1:241">常生豪富得為財主，</s>
    <s id="1:242">善惡之報，</s>
    <s id="1:243">雖久不敗。</s>
    <s id="1:244">是故汝等！當勤精進，</s>
    <s id="1:245">攝身口意，</s>
    <s id="1:246">莫妄造惡。」</s>
    <s id="1:247">時諸大眾，聞佛所說，</s>
    <s id="1:248">有得初果至四果者，</s>
    <s id="1:249">有發無上菩提心者，</s>
    <s id="1:250">莫不歡喜，頂戴奉行。</s>
  </p>
</text>
