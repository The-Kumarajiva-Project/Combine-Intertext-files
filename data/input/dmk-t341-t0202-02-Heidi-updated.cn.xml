<?xml version='1.0' encoding='utf-8'?>
<text>
  <p id="1">
    <s id="1:1">（二）摩訶薩埵以身施虎品第二</s>
  </p>
  <p id="2">
    <s id="2:1">如是我聞：一時</s>
    <s id="2:2">佛在舍衛國</s>
    <s id="2:3">祇樹給孤獨園。</s>
  </p>
  <p id="3">
    <s id="3:1">爾時世尊，</s>
    <s id="3:2">乞食時到，</s>
    <s id="3:3">著衣持鉢，</s>
    <s id="3:4">獨將阿難，</s>
    <s id="3:5">入城乞食。</s>
  </p>
  <p id="4">
    <s id="4:1">時有一老母，</s>
    <s id="4:2">唯有二男，偷盜無度，</s>
    <s id="4:3">財主捕得，</s>
    <s id="4:4">便將詣王，</s>
    <s id="4:5">平事按律，其罪應死，</s>
    <s id="4:6">即付旃陀羅，將至殺處。</s>
  </p>
  <p id="5">
    <s id="5:1">遙見世尊！母子三人，</s>
    <s id="5:2">俱共向佛，叩頭求哀：</s>
    <s id="5:3">「唯願天尊！垂濟苦厄，</s>
    <s id="5:4">救我子命。 」</s>
    <s id="5:5">誠心欵篤，甚可憐愍。</s>
  </p>
  <p id="6">
    <s id="6:1">如來慈矜，即遣阿難，</s>
    <s id="6:2">詣王請命。</s>
  </p>
  <p id="7">
    <s id="7:1">王聞佛教，即便放之，</s>
    <s id="7:2">得脫此厄，感戴佛恩，欣踊無量。</s>
  </p>
  <p id="8">
    <s id="8:1">尋詣佛所，</s>
    <s id="8:2">頭面禮足，合掌白言：</s>
  </p>
  <p id="9">
    <s id="9:1">「蒙佛慈恩，得濟餘命，</s>
    <s id="9:2">唯願天尊！ 慈愍我等，</s>
    <s id="9:3">聽在道次。 」</s>
    <s id="9:4">佛即可之，告曰：「善來比丘！」</s>
    <s id="9:5">鬚髮自墮，</s>
    <s id="9:6">身所著衣，變成袈裟，</s>
    <s id="9:7">敬心內發，志信益固。</s>
  </p>
  <p id="10">
    <s id="10:1">佛為說法，</s>
    <s id="10:2">諸垢永盡，</s>
    <s id="10:3">得阿羅漢道，</s>
    <s id="10:4">其母聞法，</s>
    <s id="10:5">得阿那含。</s>
  </p>
  <p id="11">
    <s id="11:1">爾時阿難，</s>
    <s id="11:2">目見此事，歎未曾有，</s>
    <s id="11:3">讚說如來若干德行。</s>
  </p>
  <p id="12">
    <s id="12:1">又復呰嗟：</s>
    <s id="12:2">「母子三人，宿有何慶，</s>
    <s id="12:3">值遇世尊，</s>
    <s id="12:4">得免重罪，</s>
    <s id="12:5">獲涅槃安？</s>
  </p>
  <p id="13">
    <s id="13:1">一身之中，特蒙利益，</s>
    <s id="13:2">何其快哉！」</s>
    <s id="13:3">佛告阿難：</s>
    <s id="13:4">「此三人者，</s>
    <s id="13:5">非但今日蒙我得活，</s>
    <s id="13:6">乃往過去，亦蒙我恩而得濟活。 」</s>
    <s id="13:7">阿難白佛：</s>
    <s id="13:8">「不審，世尊！過去世中，濟活三人，其事云何？ 」</s>
    <s id="13:9">佛告阿難：</s>
    <s id="13:10">「乃往久遠阿僧祇劫，</s>
    <s id="13:11">此閻浮提，</s>
    <s id="13:12">有大國王，名曰摩訶羅檀囊，秦言大寶，</s>
    <s id="13:13">典領小國，凡有五千。</s>
  </p>
  <p id="14">
    <s id="14:1">王有三子，</s>
    <s id="14:2">其第一者，名摩訶富那寧，</s>
    <s id="14:3">次名摩訶提婆，秦言大天，</s>
    <s id="14:4">次名摩訶薩埵，此小子者，</s>
    <s id="14:5">少小行慈，矜愍一切，</s>
    <s id="14:6">猶如赤子。</s>
  </p>
  <p id="15">
    <s id="15:1">爾時大王，與諸群臣</s>
    <s id="15:2">夫人太子，</s>
    <s id="15:3">出外遊觀，</s>
    <s id="15:4">時王疲懈，小住休息。</s>
    <s id="15:5">其王三子，共遊林間，</s>
    <s id="15:6">見有一虎適乳二子，</s>
    <s id="15:7">飢餓逼切，</s>
    <s id="15:8">欲還食之。</s>
  </p>
  <p id="16">
    <s id="16:1">其王小子，語二兄曰：</s>
    <s id="16:2">『今此虎者，酸苦極理，</s>
    <s id="16:3">羸瘦垂死，</s>
    <s id="16:4">加復初乳，我觀其志，欲自噉子。 』</s>
    <s id="16:5">二兄答言：『如汝所云。 』</s>
    <s id="16:6">弟復問兄：</s>
    <s id="16:7">『此虎今者，當復何食？ 』</s>
    <s id="16:8">二兄報曰：</s>
    <s id="16:9">『若得新殺熱血肉者，乃可其意。 』</s>
    <s id="16:10">又復問曰：</s>
    <s id="16:11">『今頗有人，能辦斯事救此生命，</s>
    <s id="16:12">令得存不？ 』</s>
    <s id="16:13">二兄答言：</s>
    <s id="16:14">『是為難事。 』</s>
    <s id="16:15">時王小子，內自思惟：</s>
    <s id="16:16">『我於久遠生死之中，</s>
    <s id="16:17">捐身無數，唐捨軀命，</s>
    <s id="16:18">或為貪欲，</s>
    <s id="16:19">或為瞋恚，</s>
    <s id="16:20">或為愚癡，</s>
    <s id="16:21">未曾為法。 今遭福田， 此身何在？ 』設計已定，</s>
    <s id="16:22">復共前行。</s>
  </p>
  <p id="17">
    <s id="17:1">前行未遠，白二兄言：</s>
    <s id="17:2">『兄等且去，</s>
    <s id="17:3">我有私緣，</s>
    <s id="17:4">比爾隨後。 』</s>
    <s id="17:5">作是語已，</s>
    <s id="17:6">疾從本徑，</s>
    <s id="17:7">至於虎所，</s>
    <s id="17:8">投身虎前；</s>
    <s id="17:9">餓虎口噤，不能得食。</s>
  </p>
  <p id="18">
    <s id="18:1">爾時太子，自取利木，刺身出血，</s>
    <s id="18:2">虎得舐之，</s>
    <s id="18:3">其口乃開，即噉身肉。</s>
  </p>
  <p id="19">
    <s id="19:1">二兄待之</s>
    <s id="19:2">經久不還，</s>
    <s id="19:3">尋迹推覓，</s>
    <s id="19:4">憶其先心，</s>
    <s id="19:5">必能至彼，餧於餓虎。</s>
  </p>
  <p id="20">
    <s id="20:1">追到岸邊，</s>
    <s id="20:2">見摩訶薩埵死在虎前，虎已食之，</s>
    <s id="20:3">血肉塗漫，</s>
    <s id="20:4">自撲墮地，氣絕而死，</s>
    <s id="20:5">經於久時，</s>
    <s id="20:6">乃還穌活，</s>
    <s id="20:7">啼哭宛轉，迷憒悶絕，而復還穌。</s>
  </p>
  <p id="21">
    <s id="21:1">夫人眠睡夢</s>
    <s id="21:2">有三鴿，共戲林野，</s>
    <s id="21:3">鷹卒捉得其小者食，</s>
    <s id="21:4">覺已驚怖，向王說之：</s>
    <s id="21:5">『我聞諺言：</s>
    <s id="21:6">「鴿子孫者也。 」</s>
    <s id="21:7">今亡小鴿，</s>
    <s id="21:8">我所愛兒，</s>
    <s id="21:9">必有不祥。 』</s>
    <s id="21:10">即時遣人，四出求覓。</s>
  </p>
  <p id="22">
    <s id="22:1">未久之間，二兒已到，</s>
    <s id="22:2">父母問言：『 我所愛子，今為所在？ 』</s>
    <s id="22:3">二兒哽噎，隔塞斷絕，</s>
    <s id="22:4">不能出聲， 經于久時，</s>
    <s id="22:5">乃復出言：</s>
    <s id="22:6">『虎已食之。 』</s>
    <s id="22:7">父母聞此，</s>
    <s id="22:8">躃地悶絕而無所覺，</s>
    <s id="22:9">良久乃穌，</s>
    <s id="22:10">即與二兒夫人</s>
    <s id="22:11">婇女， 馳奔至彼死屍之處。</s>
  </p>
  <p id="23">
    <s id="23:1">爾時餓虎食肉已盡，</s>
    <s id="23:2">唯有骸骨狼藉在地。</s>
  </p>
  <p id="24">
    <s id="24:1">母扶其頭，</s>
    <s id="24:2">父捉其手，</s>
    <s id="24:3">哀號悶絕，</s>
    <s id="24:4">絕而復穌。 如是經久時，</s>
    <s id="24:5">摩訶薩埵命終之後，</s>
    <s id="24:6">生兜率天，</s>
    <s id="24:7">即自生念：『我因何行，來受此報？ 』</s>
    <s id="24:8">天眼徹視，遍觀五趣，</s>
    <s id="24:9">見前死屍，故在山間，</s>
    <s id="24:10">父母悲悼，</s>
    <s id="24:11">纏綿痛毒， 憐其愚惑，啼泣過甚。</s>
  </p>
  <p id="25">
    <s id="25:1">『或能於此喪失身命，</s>
    <s id="25:2">我今當往諫喻彼意。 』</s>
    <s id="25:3">即從天下，</s>
    <s id="25:4">住於空中，</s>
    <s id="25:5">種種言辭，解諫父母。</s>
  </p>
  <p id="26">
    <s id="26:1">父母仰問：</s>
    <s id="26:2">『汝是何神？ 願見告示。 』</s>
    <s id="26:3">天尋報曰：</s>
    <s id="26:4">『我是王子摩訶薩埵，</s>
    <s id="26:5">我由捨身濟虎餓乏，</s>
    <s id="26:6">生兜率天。</s>
  </p>
  <p id="27">
    <s id="27:1">大王當知！</s>
    <s id="27:2">有法歸無，</s>
    <s id="27:3">生必有終；</s>
    <s id="27:4">惡墮地獄，</s>
    <s id="27:5">為善生天。</s>
  </p>
  <p id="28">
    <s id="28:1">生死常塗，</s>
    <s id="28:2">今者何獨沒於憂愁煩惱之海，</s>
    <s id="28:3">不自覺悟懃修眾善？ 』</s>
    <s id="28:4">父母報言：</s>
    <s id="28:5">『汝行大慈，矜及一切，</s>
    <s id="28:6">捨我取終；</s>
    <s id="28:7">吾心念汝，荒塞寸絕，我苦難計。</s>
  </p>
  <p id="29">
    <s id="29:1">汝修大慈，那得如是？ 』</s>
    <s id="29:2">於時天人，復以種種妙善偈句，報謝父母，</s>
    <s id="29:3">父母於是小得惺悟，</s>
    <s id="29:4">作七寶函</s>
    <s id="29:5">盛骨著中，</s>
    <s id="29:6">葬埋畢訖，於上起塔，</s>
    <s id="29:7">天即化去。</s>
  </p>
  <p id="30">
    <s id="30:1">王及大眾，還自歸宮。 」</s>
    <s id="30:2">佛告阿難：</s>
    <s id="30:3">「爾時大王， 摩訶羅檀那者，豈異人乎？</s>
  </p>
  <p id="31">
    <s id="31:1">今我父王閱頭檀是。</s>
  </p>
  <p id="32">
    <s id="32:1">時王夫人，</s>
    <s id="32:2">我母摩訶摩耶是。</s>
  </p>
  <p id="33">
    <s id="33:1">爾時摩訶富那寧者，</s>
    <s id="33:2">今彌勒是。</s>
  </p>
  <p id="34">
    <s id="34:1">第二太子摩訶提婆者，</s>
    <s id="34:2">今婆修蜜多羅是。</s>
  </p>
  <p id="35">
    <s id="35:1">爾時太子摩訶薩埵，</s>
    <s id="35:2">豈異人乎？</s>
  </p>
  <p id="36">
    <s id="36:1">我身是也。</s>
  </p>
  <p id="37">
    <s id="37:1">爾時虎母，今此老母是。</s>
  </p>
  <p id="38">
    <s id="38:1">爾時二子，</s>
    <s id="38:2">今二人是。</s>
  </p>
  <p id="39">
    <s id="39:1">我於久遠，</s>
    <s id="39:2">濟其急厄危頓之命，</s>
    <s id="39:3">令得安全。</s>
  </p>
  <p id="40">
    <s id="40:1">吾今成佛，</s>
    <s id="40:2">亦濟彼厄，</s>
    <s id="40:3">令其永離生死大苦。 」</s>
    <s id="40:4">爾時阿難、</s>
    <s id="40:5">一切眾會，</s>
    <s id="40:6">聞佛所說，</s>
    <s id="40:7">歡喜奉行。</s>
  </p>
</text>
