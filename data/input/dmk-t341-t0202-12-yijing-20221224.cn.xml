<?xml version='1.0' encoding='utf-8'?>
<text>
  <p id="1">
    <s id="1:1">（一三）慈力王血施品第十三</s>
  </p>
  <p id="2">
    <s id="2:1">如是我聞：一時</s>
    <s id="2:2">佛在舍衛國祇洹中止。</s>
  </p>
  <p id="3">
    <s id="3:1">爾時尊者阿難，於中食後，</s>
    <s id="3:2">林間坐禪，</s>
    <s id="3:3">而自思惟：</s>
    <s id="3:4">「如來興世，甚為奇特，</s>
    <s id="3:5">眾生之類，皆蒙安樂。」</s>
  </p>
  <p id="4">
    <s id="4:1">又思惟：</s>
    <s id="4:2">「憍陳如等五尊比丘，種何善本，</s>
    <s id="4:3">依何因緣，</s>
    <s id="4:4">法門初開，而先得入，</s>
    <s id="4:5">法鼓始振，獨先得聞，</s>
    <s id="4:6">甘露法降，特先蒙潤？」</s>
  </p>
  <p id="5">
    <s id="5:1">念是事已，</s>
    <s id="5:2">從坐處起，</s>
    <s id="5:3">往至佛所，</s>
    <s id="5:4">具以所念，</s>
    <s id="5:5">而用白佛。</s>
  </p>
  <p id="6">
    <s id="6:1">佛告之曰：</s>
    <s id="6:2">「憍陳如等，先世於我，實有因緣。 過去世時，</s>
    <s id="6:3">我以身血，充其飢渴，</s>
    <s id="6:4">令得安隱；</s>
    <s id="6:5">是故今身，</s>
    <s id="6:6">先得我法，用致解脫。」</s>
  </p>
  <p id="7">
    <s id="7:1">賢者阿難，重白佛言：</s>
    <s id="7:2">「過去以血濟其飢乏，其事云何？ 願具開示，</s>
    <s id="7:3">并令眾會咸得解了。」</s>
  </p>
  <p id="8">
    <s id="8:1">佛告之曰：</s>
    <s id="8:2">「過去久遠阿僧祇劫，</s>
    <s id="8:3">此閻浮提，有大國王，名彌佉羅拔羅，晉言慈力，</s>
    <s id="8:4">領閻浮提八萬四千小國王，</s>
    <s id="8:5">有二萬夫人、</s>
    <s id="8:6">一萬大臣。</s>
  </p>
  <p id="9">
    <s id="9:1">王有慈悲，</s>
    <s id="9:2">具四等心，</s>
    <s id="9:3">恒愍一切，</s>
    <s id="9:4">未曾懈厭，</s>
    <s id="9:5">常以十善，教誨民庶，</s>
    <s id="9:6">四方欽慕。</s>
    <s id="9:7">王所化治，國土安樂，莫不慶賴。</s>
  </p>
  <p id="10">
    <s id="10:1">諸疫鬼輩，</s>
    <s id="10:2">恒噉人血氣，用自濟活。</s>
  </p>
  <p id="11">
    <s id="11:1">爾時人民，攝身口意，</s>
    <s id="11:2">敦從十善；</s>
    <s id="11:3">眾邪惡疫，不敢侵近，</s>
    <s id="11:4">飢羸困乏，瘦悴無力。</s>
  </p>
  <p id="12">
    <s id="12:1">時五夜叉，來至王所，</s>
    <s id="12:2">『我等徒類，仰人血氣，</s>
    <s id="12:3">得全身命。</s>
  </p>
  <p id="13">
    <s id="13:1">由王教導，</s>
    <s id="13:2">咸持十善，</s>
    <s id="13:3">我等自是無復飲食，</s>
    <s id="13:4">飢渴頓乏，求活無路。</s>
  </p>
  <p id="14">
    <s id="14:1">大王慈悲！豈不矜愍？』</s>
  </p>
  <p id="15">
    <s id="15:1">王聞是語，甚懷哀傷，</s>
    <s id="15:2">即自放脈，刺身五處。</s>
  </p>
  <p id="16">
    <s id="16:1">時五夜叉，各自持器，來承血飲，</s>
    <s id="16:2">飲血飽滿，</s>
    <s id="16:3">咸賴王恩，</s>
    <s id="16:4">欣喜無量。</s>
  </p>
  <p id="17">
    <s id="17:1">王復告曰：</s>
    <s id="17:2">『汝若充足，</s>
    <s id="17:3">念修十善，</s>
    <s id="17:4">我今以身血，</s>
    <s id="17:5">濟汝飢渴，令得安隱；</s>
    <s id="17:6">後成佛時，</s>
    <s id="17:7">當以法身戒定慧血，</s>
    <s id="17:8">除汝三毒諸欲飢渴，</s>
    <s id="17:9">安置涅槃安隱之處。』</s>
  </p>
  <p id="18">
    <s id="18:1">阿難！欲知爾時慈力王者，今我身是。</s>
  </p>
  <p id="19">
    <s id="19:1">五夜叉者，今憍陳如等五比丘是。</s>
  </p>
  <p id="20">
    <s id="20:1">我世世誓願，許當先度，</s>
    <s id="20:2">是故我初說法，聞便解脫。」</s>
  </p>
  <p id="21">
    <s id="21:1">時尊者阿難，及諸眾會，聞佛所說，咸增敬仰，歡喜奉行。</s>
  </p>
</text>
