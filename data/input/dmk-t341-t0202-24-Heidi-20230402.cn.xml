<?xml version='1.0' encoding='utf-8'?>
<text>
  <p id="1">
    <s id="1:1">（三六）大劫賓寧品第三十一(丹本此品前在第四卷為十八)</s>
  </p>
  <p id="2">
    <s id="2:1">如是我聞：一時</s>
  </p>
  <p id="3">
    <s id="3:1">佛在舍衛國祇樹給孤獨園。</s>
  </p>
  <p id="4">
    <s id="4:1">爾時國王名波斯匿，</s>
  </p>
  <p id="5">
    <s id="5:1">于時南方有國， 名為金地，</s>
  </p>
  <p id="6">
    <s id="6:1">其王字劫賓寧。</s>
  </p>
  <p id="7">
    <s id="7:1">王有太子， 名摩訶劫賓寧，</s>
  </p>
  <p id="8">
    <s id="8:1">其父崩背， 太子嗣位，</s>
  </p>
  <p id="9">
    <s id="9:1">體性聰明，</s>
  </p>
  <p id="10">
    <s id="10:1">大力勇健，</s>
  </p>
  <p id="11">
    <s id="11:1">所統國土， 三萬六千，</s>
  </p>
  <p id="12">
    <s id="12:1">兵眾殷熾， 無能敵者，</s>
  </p>
  <p id="13">
    <s id="13:1">威風遠振， 莫不摧伏。</s>
  </p>
  <p id="14">
    <s id="14:1">然與中國， 不相交通。</s>
  </p>
  <p id="15">
    <s id="15:1">後有商客， 往到金地，</s>
  </p>
  <p id="16">
    <s id="16:1">以四端細[(畾/且)*毛]， 奉上彼王。</s>
  </p>
  <p id="17">
    <s id="17:1">王納受已，</s>
  </p>
  <p id="18">
    <s id="18:1">問商客言：「此物甚好， 為出何處？」</s>
    <s id="18:2">商客答曰：「出於中國。 」</s>
    <s id="18:3">王復問言：</s>
    <s id="18:4">「其中國者，</s>
  </p>
  <p id="19">
    <s id="19:1">名字云何？」</s>
    <s id="19:2">商客啟曰：「名羅悅祇，</s>
  </p>
  <p id="20">
    <s id="20:1">又名舍衛，</s>
  </p>
  <p id="21">
    <s id="21:1">其數眾多， 不能具說。 」</s>
    <s id="21:2">王復問言：</s>
    <s id="21:3">「中國諸王， 以何等故不來獻我？」</s>
    <s id="21:4">商客啟曰：</s>
    <s id="21:5">「各自霸土， 威名相齋， 以是之故， 不來承奉耳。 」</s>
    <s id="21:6">王自思惟：「今我力勢， 能總威攝一切天下，</s>
  </p>
  <p id="22">
    <s id="22:1">何緣諸王不來承貢？</s>
    <s id="22:2">今當加威令彼率伏。 」</s>
    <s id="22:3">復問商客：</s>
    <s id="22:4">「中國諸王， 何者最大？」</s>
    <s id="22:5">商主白言：</s>
    <s id="22:6">「舍衛國王， 為第一大。 」</s>
    <s id="22:7">時金地王， 即便遣使， 詣舍衛國， 持書示教， 其理委備，</s>
  </p>
  <p id="23">
    <s id="23:1">告語其王波斯匿言：</s>
    <s id="23:2">「我之威風， 遍閻浮提，</s>
  </p>
  <p id="24">
    <s id="24:1">卿為所恃， 斷絕使命，</s>
  </p>
  <p id="25">
    <s id="25:1">今故遣使共卿相聞。</s>
  </p>
  <p id="26">
    <s id="26:1">卿若臥時， 聞我聲者， 尋應起坐；</s>
    <s id="26:2">若坐聞者， 尋時應立；</s>
    <s id="26:3">若食聞聲， 應即吐哺；</s>
    <s id="26:4">若沐聞聲， 應即握髮；</s>
    <s id="26:5">若住時聞， 應即相趣。</s>
  </p>
  <p id="27">
    <s id="27:1">却後七日， 與我相見，</s>
  </p>
  <p id="28">
    <s id="28:1">設不如是，</s>
  </p>
  <p id="29">
    <s id="29:1">吾當興兵破汝國界。 」</s>
  </p>
  <p id="30">
    <s id="30:1">波斯匿聞</s>
    <s id="30:2">深用驚惶，</s>
  </p>
  <p id="31">
    <s id="31:1">即往詣佛， 具白斯事。</s>
  </p>
  <p id="32">
    <s id="32:1">佛告王言：</s>
    <s id="32:2">「王還語使云：『我不大，</s>
  </p>
  <p id="33">
    <s id="33:1">更有大王。 』」</s>
    <s id="33:2">王奉佛教， 告彼使言：</s>
    <s id="33:3">「世有聖王， 近在此間。</s>
  </p>
  <p id="34">
    <s id="34:1">卿可到邊， 傳汝王命。 」</s>
    <s id="34:2">使即時往詣於祇桓。</s>
  </p>
  <p id="35">
    <s id="35:1">于時世尊自變其身， 作轉輪王，</s>
  </p>
  <p id="36">
    <s id="36:1">令目連作典兵臣，</s>
  </p>
  <p id="37">
    <s id="37:1">七寶侍從， 皆悉備有。</s>
  </p>
  <p id="38">
    <s id="38:1">又化祇桓， 令作寶城，</s>
  </p>
  <p id="39">
    <s id="39:1">繞城四邊， 有七重壍，</s>
  </p>
  <p id="40">
    <s id="40:1">其間皆有七寶行樹</s>
    <s id="40:2">雜色蓮花， 不可稱計， 光明晃晃， 照然赫發。</s>
  </p>
  <p id="41">
    <s id="41:1">城中宮殿， 亦是眾寶，</s>
  </p>
  <p id="42">
    <s id="42:1">王在殿上， 尊嚴可畏。</s>
  </p>
  <p id="43">
    <s id="43:1">於是彼使， 前入化城，</s>
  </p>
  <p id="44">
    <s id="44:1">既覩大王， 情甚驚悚，</s>
  </p>
  <p id="45">
    <s id="45:1">自念我君， 無狀招禍；</s>
    <s id="45:2">然不得已， 以書示之。</s>
  </p>
  <p id="46">
    <s id="46:1">化王得書， 蹋著脚下，</s>
  </p>
  <p id="47">
    <s id="47:1">告彼使言：</s>
    <s id="47:2">「吾為大王， 臨統四域，</s>
  </p>
  <p id="48">
    <s id="48:1">汝王頑迷， 敢見違距。</s>
  </p>
  <p id="49">
    <s id="49:1">汝速還國， 致宣吾教。</s>
  </p>
  <p id="50">
    <s id="50:1">信至之日， 馳奔來覲，</s>
  </p>
  <p id="51">
    <s id="51:1">臥聞當起，</s>
  </p>
  <p id="52">
    <s id="52:1">坐聞應立，</s>
  </p>
  <p id="53">
    <s id="53:1">立聞吾令便當涉道。</s>
  </p>
  <p id="54">
    <s id="54:1">剋期七日， 不得稽遲，</s>
  </p>
  <p id="55">
    <s id="55:1">敢違斯制， 罪在不請。 」</s>
  </p>
  <p id="56">
    <s id="56:1">使受教竟， 還詣本國，</s>
  </p>
  <p id="57">
    <s id="57:1">具以聞見， 白金地王。</s>
  </p>
  <p id="58">
    <s id="58:1">王承斯問， 深自咎責，</s>
  </p>
  <p id="59">
    <s id="59:1">合率所領諸小王輩，</s>
  </p>
  <p id="60">
    <s id="60:1">嚴辦車馬， 欲朝大王，</s>
  </p>
  <p id="61">
    <s id="61:1">然有所疑，</s>
  </p>
  <p id="62">
    <s id="62:1">未便即路。</s>
  </p>
  <p id="63">
    <s id="63:1">先遣一使白大王言：</s>
    <s id="63:2">「臣所總秉， 三萬六千，</s>
  </p>
  <p id="64">
    <s id="64:1">王為當都去，</s>
  </p>
  <p id="65">
    <s id="65:1">將半去耶？」</s>
    <s id="65:2">大王還報：「聽半留住， 但將半來。 」</s>
    <s id="65:3">時金地王將萬八千小王，</s>
  </p>
  <p id="66">
    <s id="66:1">同時來到，</s>
  </p>
  <p id="67">
    <s id="67:1">既見化王， 謁拜畢已，</s>
  </p>
  <p id="68">
    <s id="68:1">心作是念：</s>
    <s id="68:2">「大王形貌， 雖復勝我，</s>
  </p>
  <p id="69">
    <s id="69:1">力必不如。 」</s>
    <s id="69:2">化王于時， 勅典兵臣， 以弓與之；</s>
    <s id="69:3">金地國王， 手不能勝。</s>
  </p>
  <p id="70">
    <s id="70:1">化王還取，</s>
  </p>
  <p id="71">
    <s id="71:1">以指張弓，</s>
  </p>
  <p id="72">
    <s id="72:1">復持與之， 勅令引挽；</s>
    <s id="72:2">金地國王殊不能挽。</s>
  </p>
  <p id="73">
    <s id="73:1">化王復取，</s>
  </p>
  <p id="74">
    <s id="74:1">而彈扣之， 三千世界， 皆為振動。</s>
  </p>
  <p id="75">
    <s id="75:1">次復取箭， 彎弓而射，</s>
  </p>
  <p id="76">
    <s id="76:1">離手之後， 化為五發，</s>
  </p>
  <p id="77">
    <s id="77:1">其諸箭頭， 各各皆出無數光明，</s>
  </p>
  <p id="78">
    <s id="78:1">其光明頭， 皆有蓮花，</s>
  </p>
  <p id="79">
    <s id="79:1">大如車輪， 一一花上， 各各皆有一轉輪王， 七寶具足，</s>
  </p>
  <p id="80">
    <s id="80:1">奮演光明， 普照三千大千世界，</s>
  </p>
  <p id="81">
    <s id="81:1">五道眾生， 莫不蒙賴，</s>
  </p>
  <p id="82">
    <s id="82:1">諸天境界， 見其光明， 及聞說法，</s>
  </p>
  <p id="83">
    <s id="83:1">身心清淨，</s>
  </p>
  <p id="84">
    <s id="84:1">有得道果第二第三道者，</s>
  </p>
  <p id="85">
    <s id="85:1">有發無上正真道意，</s>
  </p>
  <p id="86">
    <s id="86:1">復有得住不退地者。</s>
  </p>
  <p id="87">
    <s id="87:1">人道眾生， 見佛光明， 及聞所說， 心生踊躍，</s>
  </p>
  <p id="88">
    <s id="88:1">其中有得一道二道三道之者，</s>
  </p>
  <p id="89">
    <s id="89:1">出家入要得應真者，</s>
  </p>
  <p id="90">
    <s id="90:1">有發無上正真道意，</s>
  </p>
  <p id="91">
    <s id="91:1">得不退地， 不可稱計。</s>
  </p>
  <p id="92">
    <s id="92:1">餓鬼中者見佛光明， 及聞所說， 皆得飽滿，</s>
  </p>
  <p id="93">
    <s id="93:1">身心清淨， 無諸熱惱，</s>
  </p>
  <p id="94">
    <s id="94:1">皆生慈心，</s>
  </p>
  <p id="95">
    <s id="95:1">恭敬於佛，</s>
  </p>
  <p id="96">
    <s id="96:1">即得解脫， 生人天中。</s>
  </p>
  <p id="97">
    <s id="97:1">畜生中者， 見佛光明，</s>
  </p>
  <p id="98">
    <s id="98:1">貪欲瞋毒，</s>
  </p>
  <p id="99">
    <s id="99:1">皆得消除，</s>
  </p>
  <p id="100">
    <s id="100:1">癡心曚冥， 尋得醒悟， 皆悉歡喜， 信敬於佛，</s>
  </p>
  <p id="101">
    <s id="101:1">即得解脫，</s>
  </p>
  <p id="102">
    <s id="102:1">生人天中。</s>
  </p>
  <p id="103">
    <s id="103:1">地獄中者， 見佛光明， 寒則熅煖，</s>
  </p>
  <p id="104">
    <s id="104:1">熱則清涼，</s>
  </p>
  <p id="105">
    <s id="105:1">苦痛之處， 即得休息，</s>
  </p>
  <p id="106">
    <s id="106:1">身心踊躍，</s>
  </p>
  <p id="107">
    <s id="107:1">慈敬於佛，</s>
  </p>
  <p id="108">
    <s id="108:1">即得解脫， 生人天中。</s>
  </p>
  <p id="109">
    <s id="109:1">爾時摩訶劫賓寧王、</s>
    <s id="109:2">金地諸王， 見斯變已，</s>
  </p>
  <p id="110">
    <s id="110:1">其心信伏，</s>
  </p>
  <p id="111">
    <s id="111:1">遠塵離垢</s>
    <s id="111:2">得法眼淨，</s>
  </p>
  <p id="112">
    <s id="112:1">萬八千王， 一時皆然。</s>
  </p>
  <p id="113">
    <s id="113:1">須臾之頃， 佛攝神力，</s>
  </p>
  <p id="114">
    <s id="114:1">還復本形， 諸比丘僧， 前後圍繞。</s>
  </p>
  <p id="115">
    <s id="115:1">金地王眾， 求索出家，</s>
  </p>
  <p id="116">
    <s id="116:1">佛即聽許，</s>
  </p>
  <p id="117">
    <s id="117:1">鬚髮自墮，</s>
  </p>
  <p id="118">
    <s id="118:1">袈裟在體，</s>
  </p>
  <p id="119">
    <s id="119:1">思惟妙法， 盡得阿羅漢果。</s>
  </p>
  <p id="120">
    <s id="120:1">阿難白佛：</s>
    <s id="120:2">「此金地王， 宿種何德，</s>
  </p>
  <p id="121">
    <s id="121:1">生在豪尊，</s>
  </p>
  <p id="122">
    <s id="122:1">功德巍巍，</s>
  </p>
  <p id="123">
    <s id="123:1">遭值佛世，</s>
  </p>
  <p id="124">
    <s id="124:1">逮成無漏？」</s>
  </p>
  <p id="125">
    <s id="125:1">佛告阿難：</s>
    <s id="125:2">「眾生由行受其果報。</s>
  </p>
  <p id="126">
    <s id="126:1">乃往過去， 有迦葉佛，</s>
  </p>
  <p id="127">
    <s id="127:1">般涅槃後，</s>
  </p>
  <p id="128">
    <s id="128:1">有一長者， 為起塔廟，</s>
  </p>
  <p id="129">
    <s id="129:1">造作堂閣，</s>
  </p>
  <p id="130">
    <s id="130:1">四供養具。</s>
  </p>
  <p id="131">
    <s id="131:1">歲月漸久，</s>
  </p>
  <p id="132">
    <s id="132:1">而塔崩落，</s>
  </p>
  <p id="133">
    <s id="133:1">床褥衣食， 亦復斷絕。</s>
  </p>
  <p id="134">
    <s id="134:1">其主長者， 有子比丘， 便行勸化人民之類， 各令減割用治斯塔，</s>
  </p>
  <p id="135">
    <s id="135:1">又設飲食床臥之具。</s>
  </p>
  <p id="136">
    <s id="136:1">諸人同心， 咸共供承，</s>
  </p>
  <p id="137">
    <s id="137:1">因發誓願：</s>
    <s id="137:2">『當來之世， 富貴長壽，</s>
  </p>
  <p id="138">
    <s id="138:1">值佛出世，</s>
  </p>
  <p id="139">
    <s id="139:1">聞法獲證， 行報無遺， 皆令果成。 』」</s>
    <s id="139:2">佛告阿難：「爾時</s>
    <s id="139:3">長者子比丘者，</s>
  </p>
  <p id="140">
    <s id="140:1">今金地王摩訶劫賓寧是。</s>
  </p>
  <p id="141">
    <s id="141:1">其諸人民受道化者，</s>
  </p>
  <p id="142">
    <s id="142:1">今萬八千諸王是也。 」</s>
  </p>
  <p id="143">
    <s id="143:1">佛說是法，</s>
  </p>
  <p id="144">
    <s id="144:1">眾會聞者， 逮得道證， 發心不退，</s>
  </p>
  <p id="145">
    <s id="145:1">受持至教， 歡喜奉行。</s>
  </p>
</text>
