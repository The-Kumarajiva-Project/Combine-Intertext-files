<?xml version='1.0' encoding='utf-8'?>
<text>
  <p id="1">
    <s id="1:1">#----------------------------------------------------------------------</s>
  </p>
  <p id="2">
    <s id="2:1">#【經文資訊】大正藏第 4 冊 No. 202 賢愚經</s>
  </p>
  <p id="3">
    <s id="3:1">#【版本記錄】發行日期：2022-10，最後更新：2022-10-15</s>
  </p>
  <p id="4">
    <s id="4:1">#【編輯說明】本資料庫由中華電子佛典協會（CBETA）依大正藏所編輯</s>
  </p>
  <p id="5">
    <s id="5:1">#【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點</s>
  </p>
  <p id="6">
    <s id="6:1">#【其他事項】本資料庫可自由免費流通，詳細內容請參閱【中華電子佛典協會資料庫版權宣告】</s>
  </p>
  <p id="7">
    <s id="7:1">#----------------------------------------------------------------------</s>
  </p>
  <p id="8">
    <s id="8:1">賢愚經卷第五</s>
  </p>
  <p id="9">
    <s id="9:1">元魏涼州沙門慧覺等在高昌郡譯</s>
  </p>
  <p id="10">
    <s id="10:1">（二九）重姓品第二十八(丹本為二十六)</s>
  </p>
  <p id="11">
    <s id="11:1">如是我聞： 一時</s>
    <s id="11:2">佛在舍衛國祇樹給孤獨園。</s>
  </p>
  <p id="12">
    <s id="12:1">爾時國中，</s>
    <s id="12:2">有豪長者，財富無量，</s>
    <s id="12:3">唯無子姓，</s>
    <s id="12:4">每懷悒遲，</s>
    <s id="12:5">禱祠神祇，</s>
    <s id="12:6">求索一子。 精誠款篤，</s>
    <s id="12:7">婦便懷妊，</s>
    <s id="12:8">日月滿足，</s>
    <s id="12:9">生一男兒，</s>
    <s id="12:10">其兒端正，</s>
    <s id="12:11">世所希有，</s>
    <s id="12:12">父母宗親，值時𮩘會，共相合集，</s>
    <s id="12:13">詣大江邊，飲酒自娛。</s>
  </p>
  <p id="13">
    <s id="13:1">父母持兒，詣其會所，父愛此兒，順坐擔舞，父舞已竟，母復擔之，</s>
    <s id="13:2">歷坐擎騰，</s>
    <s id="13:3">歡娛自樂。</s>
  </p>
  <p id="14">
    <s id="14:1">臨到河邊，</s>
    <s id="14:2">意卒散亂，</s>
    <s id="14:3">執之不固，</s>
    <s id="14:4">失兒墮水，</s>
    <s id="14:5">尋時搏撮，竟不能得。 于時父母，憐念此兒，愛著傷懷，絕而復甦。</s>
  </p>
  <p id="15">
    <s id="15:1">其兒福德，竟復不死，</s>
    <s id="15:2">至河水中，隨水沈浮。</s>
  </p>
  <p id="16">
    <s id="16:1">時有一魚，吞此小兒，</s>
    <s id="16:2">雖在魚腹，猶復不死，</s>
    <s id="16:3">時有小村而在下流，</s>
    <s id="16:4">有一富家亦無子姓，</s>
    <s id="16:5">種種求索，困不能得。 而彼富家，恒令一奴捕魚販賣，僕輸大家。</s>
  </p>
  <p id="17">
    <s id="17:1">其奴日日捕魚為業，</s>
    <s id="17:2">值時捕得吞小兒魚，</s>
    <s id="17:3">剖腹看之，得一小兒，</s>
    <s id="17:4">{面貌端正，}</s>
    <s id="17:5">{得已歡喜，}</s>
    <s id="17:6">{抱與大家。}</s>
  </p>
  <p id="18">
    <s id="18:1">大家觀看，</s>
    <s id="18:2">而自慶言： 「我家由來禱祠神祇，求索子息，精誠報應，故天與我。」</s>
  </p>
  <p id="19">
    <s id="19:1">即便摩收，乳哺養之。</s>
  </p>
  <p id="20">
    <s id="20:1">時彼上村父母，</s>
  </p>
  <p id="21">
    <s id="21:1">聞下村長者魚腹中得兒，</s>
    <s id="21:2">即往其所，追求索之，</s>
  </p>
  <p id="22">
    <s id="22:1">而語之言：「此是我兒，我於彼河，而失是子，今汝得之，願以見還。」</s>
  </p>
  <p id="23">
    <s id="23:1">時彼長者，</s>
    <s id="23:2">而答之言：</s>
  </p>
  <p id="24">
    <s id="24:1">「我家由來，禱祠求子，</s>
    <s id="24:2">今神報應，賜我一兒。</s>
    <s id="24:3">君之亡兒，竟為所在？」</s>
  </p>
  <p id="25">
    <s id="25:1">紛紜不了，詣王求斷。於是二家，各引道理，</s>
  </p>
  <p id="26">
    <s id="26:1">其兒父母說：</s>
    <s id="26:2">「是我兒，</s>
    <s id="26:3">我於某時，失在河中。」</s>
  </p>
  <p id="27">
    <s id="27:1">而彼長者，復自說言：</s>
    <s id="27:2">「我於河中魚腹得之，</s>
    <s id="27:3">此實我子，</s>
    <s id="27:4">非君所生。」</s>
  </p>
  <p id="28">
    <s id="28:1">王聞其說，靡知所如，即與二家，</s>
  </p>
  <p id="29">
    <s id="29:1">評詳此事：「卿二長者，各認此兒，今若與一，於理不可，更互共養，</s>
    <s id="29:2">至兒長大，</s>
    <s id="29:3">各為娶婦，</s>
    <s id="29:4">安置家業，二處異居。</s>
    <s id="29:5">此婦生兒，即屬此家，彼婦生兒，即屬彼家。」</s>
  </p>
  <p id="30">
    <s id="30:1">時二長者，各隨王教。</s>
    <s id="30:2">兒年長大，</s>
    <s id="30:3">俱為娶婦，供給所須，無有乏短。 于時其兒，</s>
  </p>
  <p id="31">
    <s id="31:1">白二父母言：「</s>
    <s id="31:2">我生以來，遭羅苦難，墮水魚吞，</s>
    <s id="31:3">垂死得濟，今我至意，欲得出家，</s>
    <s id="31:4">唯願父母，當見聽許。」</s>
  </p>
  <p id="32">
    <s id="32:1">時二父母，心愛此兒，</s>
    <s id="32:2">不能拒逆，即便聽許。</s>
  </p>
  <p id="33">
    <s id="33:1">其兒即辭，往至佛所，</s>
    <s id="33:2">稽首佛足，</s>
    <s id="33:3">求索入道，</s>
  </p>
  <p id="34">
    <s id="34:1">佛即聽之， 讚言：「善來比丘！」</s>
    <s id="34:2">鬚髮自落，</s>
    <s id="34:3">即成沙門，</s>
    <s id="34:4">字曰重姓，</s>
    <s id="34:5">佛為說法，得盡諸苦，</s>
    <s id="34:6">即於座上， 成阿羅漢。</s>
  </p>
  <p id="35">
    <s id="35:1">阿難白佛：「</s>
  </p>
  <p id="36">
    <s id="36:1">不審，世尊！</s>
    <s id="36:2">此重姓比丘，</s>
    <s id="36:3">本造何行、種何善根，</s>
  </p>
  <p id="37">
    <s id="37:1">而今生世，</s>
    <s id="37:2">墮水魚吞，而故不死？」</s>
  </p>
  <p id="38">
    <s id="38:1">佛告阿難：「</s>
  </p>
  <p id="39">
    <s id="39:1">汝且聽之！</s>
    <s id="39:2">吾當為說。</s>
  </p>
  <p id="40">
    <s id="40:1">過去久遠，有佛世尊，號毘婆尸，</s>
    <s id="40:2">集諸大眾，為說妙法。</s>
  </p>
  <p id="41">
    <s id="41:1">時有長者，來至會中，</s>
    <s id="41:2">聞其如來廣說大法，布施之福、持戒之福，聞已歡喜，</s>
    <s id="41:3">信心猛烈，</s>
    <s id="41:4">即從彼佛受三自歸，受不殺戒，</s>
    <s id="41:5">復以一錢布施彼佛。</s>
  </p>
  <p id="42">
    <s id="42:1">由是之故，世世受福， 財寶自恣，</s>
    <s id="42:2">無有乏短。」</s>
  </p>
  <p id="43">
    <s id="43:1">佛告阿難：「</s>
  </p>
  <p id="44">
    <s id="44:1">欲知爾時長者子者，</s>
    <s id="44:2">今重姓比丘是也。</s>
  </p>
  <p id="45">
    <s id="45:1">由其爾時施佛一錢，</s>
    <s id="45:2">九十一劫，</s>
    <s id="45:3">恒富錢財，</s>
    <s id="45:4">至於今世，</s>
    <s id="45:5">二家父母，供給所須；</s>
  </p>
  <p id="46">
    <s id="46:1">受不殺戒故，</s>
    <s id="46:2">墮大水</s>
    <s id="46:3">魚吞不死；</s>
    <s id="46:4">受三自歸故，</s>
    <s id="46:5">今值我世沐浴清化，得羅漢道。」</s>
  </p>
  <p id="47">
    <s id="47:1">爾時阿難，及與大眾，</s>
  </p>
  <p id="48">
    <s id="48:1">聞佛所說，遵修善行， 敬重佛教，歡喜信受，</s>
    <s id="48:2">頂戴奉行。</s>
  </p>
</text>
