<?xml version="1.0" encoding="utf-8"?>
<text><p id="1">
<s id="1:1">（八）波斯匿王女金剛品第八</s>
</p><p id="2">
<s id="2:1">如是我聞：一時</s>
</p><p id="3">
<s id="3:1">佛在舍衛國 祇樹給孤獨園。</s>
</p><p id="4">
<s id="4:1">爾時</s>
<s id="4:2">波斯匿王最大夫人，</s>
<s id="4:3">名曰摩利，</s>
</p><p id="5">
<s id="5:1">時生一女，</s>
<s id="5:2">字波闍羅，晉言金剛，</s>
</p><p id="6">
<s id="6:1">其女面類極為醜惡，</s>
</p><p id="7">
<s id="7:1">肌體麤澁猶如駝皮，</s>
</p><p id="8">
<s id="8:1">頭髮麤強猶如馬尾。</s>
</p><p id="9">
<s id="9:1">王觀此女，無一喜心，</s>
<s id="9:2">便勅宮內： 「懃意守護，勿令外人得見之也。</s>
</p><p id="10">
<s id="10:1">所以者何？</s>
</p><p id="11">
<s id="11:1">此女雖醜形不似人，</s>
</p><p id="12">
<s id="12:1">然是末利夫人所生，</s>
</p><p id="13">
<s id="13:1">此雖醜惡，</s>
<s id="13:2">當密遣人而護養之。」</s>
</p><p id="14">
<s id="14:1">女年轉大，</s>
<s id="14:2">任當嫁處。</s>
</p><p id="15">
<s id="15:1">時王愁憂，無餘方計，</s>
<s id="15:2">便告吏臣：</s>
</p><p id="16">
<s id="16:1">「卿往推覓本是豪姓居士種者， 今若貧乏無錢財者，</s>
<s id="16:2">便可將來。」</s>
</p><p id="17">
<s id="17:1">吏即如教，即往推覔，得一貧窮豪姓之子。</s>
</p><p id="18">
<s id="18:1">吏便喚之，將至王所。</s>
</p><p id="19">
<s id="19:1">王得此人，共至屏處，具以情狀，向彼人說：</s>
</p><p id="20">
<s id="20:1">「我有一女，面狀醜惡，</s>
<s id="20:2">欲覓嫁處，</s>
<s id="20:3">未有酬類。</s>
</p><p id="21">
<s id="21:1">聞卿豪族，今者雖貧，當相供給，</s>
</p><p id="22">
<s id="22:1">幸卿不逆，當納受之。」</s>
</p><p id="23">
<s id="23:1">時長者子，長跪白言：</s>
</p><p id="24">
<s id="24:1">「當奉王勅，正使大王以狗見賜， 我亦當受，</s>
<s id="24:2">何況大王遺體之女？</s>
</p><p id="25">
<s id="25:1">今設見賜，奉命納之。」</s>
</p><p id="26">
<s id="26:1">王即以女，妻彼貧人，</s>
<s id="26:2">為起宮殿，</s>
<s id="26:3">舍宅門閤，令有七重。</s>
</p><p id="27">
<s id="27:1">王勅女夫：</s>
</p><p id="28">
<s id="28:1">「自捉戶鑰，若欲出行，而自閉之。</s>
</p><p id="29">
<s id="29:1">我女醜惡，世所未有，</s>
<s id="29:2">勿令外人覩見面狀；</s>
</p><p id="30">
<s id="30:1">常牢門戶，幽閉在內。」</s>
</p><p id="31">
<s id="31:1">王出財貨，一切所須，供給女壻，使無乏短。</s>
</p><p id="32">
<s id="32:1">王即拜授，以為大臣。</s>
</p><p id="33">
<s id="33:1">其人所有財寶饒益，</s>
<s id="33:2">與諸豪族共為讌會，月月為更。</s>
</p><p id="34">
<s id="34:1">會同之時，夫婦俱詣，男女雜會，共相娛樂。</s>
</p><p id="35">
<s id="35:1">諸人來會，悉皆將婦，</s>
<s id="35:2">唯彼大臣，恒常獨詣。</s>
</p><p id="36">
<s id="36:1">眾人疑怪：</s>
</p><p id="37">
<s id="37:1">「彼人婦者，儻能端政，暉赫曜絕？</s>
</p><p id="38">
<s id="38:1">或能極醜，不可顯現？</s>
</p><p id="39">
<s id="39:1">是以彼人，故不將來。</s>
</p><p id="40">
<s id="40:1">今當設計往觀彼婦。」</s>
</p><p id="41">
<s id="41:1">即各同心，密共相語，</s>
</p><p id="42">
<s id="42:1">以酒勸之， 令其醉臥， 解取門鑰，</s>
</p><p id="43">
<s id="43:1">便令五人往至其家開其門戶。</s>
</p><p id="44">
<s id="44:1">當於爾時，</s>
</p><p id="45">
<s id="45:1">彼女心惱，自責罪咎，而作是言：</s>
</p><p id="46">
<s id="46:1">「我種何罪？ 恒見幽閉，處在闇室， 不覩日月</s>
<s id="46:2">及與眾人。</s>
<s id="46:3">{為夫所憎，}」</s>
</p><p id="47">
<s id="47:1">復自念言： 「今佛在世，</s>
<s id="47:2">潤益眾生，遭苦厄者，皆蒙過度。」</s>
</p><p id="48">
<s id="48:1">即便至心遙禮世尊，</s>
</p><p id="49">
<s id="49:1">「唯願垂愍，</s>
<s id="49:2">到於我前，</s>
<s id="49:3">暫見教訓。」</s>
</p><p id="50">
<s id="50:1">其女精誠，敬心純篤。</s>
</p><p id="51">
<s id="51:1">佛知其志，即到其家，</s>
</p><p id="52">
<s id="52:1">於其女前，地中踊出， 現紺髮相，令女見之；</s>
</p><p id="53">
<s id="53:1">其女舉頭，見佛髮相，</s>
<s id="53:2">倍加歡喜，</s>
</p><p id="54">
<s id="54:1">歡喜情敬，</s>
<s id="54:2">敬心極深，</s>
<s id="54:3">其女頭髮，自然細軟，如紺青色。</s>
</p><p id="55">
<s id="55:1">佛復現面；女得見之，</s>
<s id="55:2">見已歡喜，</s>
<s id="55:3">面復端政，</s>
<s id="55:4">惡相麤皮，自然化滅。</s>
</p><p id="56">
<s id="56:1">佛復現身，齊腰以上，</s>
<s id="56:2">金色晃昱，令女見之；</s>
</p><p id="57">
<s id="57:1">女見佛身，益增歡喜，</s>
</p><p id="58">
<s id="58:1">因歡喜故，惡相即滅，</s>
</p><p id="59">
<s id="59:1">身體端嚴，猶如天女，</s>
<s id="59:2">奇妙蓋世，無能及者。</s>
</p><p id="60">
<s id="60:1">佛愍女故，</s>
<s id="60:2">盡現其身；</s>
</p><p id="61">
<s id="61:1">其女諦察，目不曾眴，歡喜踊躍，不能自勝，</s>
</p><p id="62">
<s id="62:1">其女盡身，亦皆端政，相好非凡，世之希有，</s>
</p><p id="63">
<s id="63:1">惡相悉滅，無有遺餘。</s>
</p><p id="64">
<s id="64:1">佛為說法，</s>
<s id="64:2">即盡諸惡，</s>
<s id="64:3">應時逮得須陀洹道。</s>
</p><p id="65">
<s id="65:1">女已得道，佛便滅去。</s>
</p><p id="66">
<s id="66:1">時彼五人，開戶入內，</s>
</p><p id="67">
<s id="67:1">見婦端政殊特少雙，</s>
<s id="67:2">自相謂言：</s>
</p><p id="68">
<s id="68:1">「我怪此人不將來往，其婦端政，乃至如是。」</s>
</p><p id="69">
<s id="69:1">觀覩已竟，還閉門戶，</s>
</p><p id="70">
<s id="70:1">持其戶鑰，還彼人所繫著本帶。</s>
</p><p id="71">
<s id="71:1">其人醒悟，會罷至家，</s>
</p><p id="72">
<s id="72:1">入門{見}婦，端政奇妙，容貌挺特，</s>
<s id="72:2">人中難有，</s>
</p><p id="73">
<s id="73:1">見已欣然，</s>
<s id="73:2">問是何人？</s>
</p><p id="74">
<s id="74:1">女答夫言：「我是汝婦。」</s>
</p><p id="75">
<s id="75:1">夫問婦言：</s>
<s id="75:2">「汝前極醜，</s>
<s id="75:3">今者何緣端政乃爾？」</s>
</p><p id="76">
<s id="76:1">其婦具以上事答夫：「我緣佛故，受如是身。」</s>
</p><p id="77">
<s id="77:1">婦復白夫：</s>
<s id="77:2">「我今意欲與王相見，</s>
<s id="77:3">汝當為我通其意故。」</s>
</p><p id="78">
<s id="78:1">夫受其言， 即往白王：「女郎今者，欲來相見。」</s>
</p><p id="79">
<s id="79:1">王答女壻：「勿道此事，急當牢閉慎勿令出。」</s>
</p><p id="80">
<s id="80:1">女夫答王：「何以乃爾？</s>
</p><p id="81">
<s id="81:1">女郎今者，蒙佛神恩，已得端政，天女無異。」</s>
</p><p id="82">
<s id="82:1">王聞是已，答女婿言：</s>
<s id="82:2">「審如是者，</s>
<s id="82:3">速往將來。」</s>
</p><p id="83">
<s id="83:1">即時嚴車，迎女入宮，</s>
</p><p id="84">
<s id="84:1">王見女身端政殊特，</s>
</p><p id="85">
<s id="85:1">歡喜踊躍，不能自勝，</s>
</p><p id="86">
<s id="86:1">即勅嚴駕，王及夫人、女并女夫，</s>
<s id="86:2">共至佛所。</s>
</p><p id="87">
<s id="87:1">禮佛畢訖，</s>
<s id="87:2">却住一面，</s>
</p><p id="88">
<s id="88:1">時波斯匿王，跪</s>
<s id="88:2">白佛言：</s>
</p><p id="89">
<s id="89:1">「不審此女，宿殖何福，</s>
<s id="89:2">乃生豪貴富樂之家？</s>
</p><p id="90">
<s id="90:1">復造何咎，</s>
<s id="90:2">受醜陋形，</s>
<s id="90:3">皮毛麤強，劇如畜生？ 唯願世尊！當見開示。」</s>
</p><p id="91">
<s id="91:1">佛告大王：</s>
</p><p id="92">
<s id="92:1">「夫人處世，端政醜陋，</s>
<s id="92:2">皆由宿行罪福之報。</s>
</p><p id="93">
<s id="93:1">乃往過去久遠世時，</s>
</p><p id="94">
<s id="94:1">時有大國，名波羅㮈，</s>
</p><p id="95">
<s id="95:1">時彼國中，有大長者， 財富無量，</s>
<s id="95:2">舉家恒共供養一辟支佛，</s>
</p><p id="96">
<s id="96:1">身體麤惡形狀醜陋，憔悴叵看。</s>
</p><p id="97">
<s id="97:1">時彼長者，有一小女，</s>
</p><p id="98">
<s id="98:1">日日見彼辟支佛來，</s>
</p><p id="99">
<s id="99:1">惡心輕慢，</s>
<s id="99:2">呵罵毀言：</s>
</p><p id="100">
<s id="100:1">『面貌醜陋，</s>
<s id="100:2">身皮麤惡，</s>
<s id="100:3">何其可憎？ 乃至如是。』</s>
</p><p id="101">
<s id="101:1">時辟支佛，數至其家，</s>
<s id="101:2">受其供養，</s>
</p><p id="102">
<s id="102:1">在世經久，</s>
<s id="102:2">欲入涅槃，</s>
</p><p id="103">
<s id="103:1">為其檀越，</s>
<s id="103:2">作種種變，</s>
</p><p id="104">
<s id="104:1">飛騰虛空，</s>
<s id="104:2">身出水火，</s>
</p><p id="105">
<s id="105:1">東踊西沒，</s>
<s id="105:2">西踊東沒，</s>
</p><p id="106">
<s id="106:1">南踊北沒，</s>
<s id="106:2">北踊南沒，</s>
</p><p id="107">
<s id="107:1">坐臥虛空，種種變現，</s>
</p><p id="108">
<s id="108:1">咸使彼家覩見神足，</s>
</p><p id="109">
<s id="109:1">即從空下，</s>
<s id="109:2">還至其家。</s>
</p><p id="110">
<s id="110:1">長者見已，倍懷歡喜，</s>
</p><p id="111">
<s id="111:1">其女即時悔過自責：</s>
</p><p id="112">
<s id="112:1">『唯願尊者！當見原恕，</s>
</p><p id="113">
<s id="113:1">我前惡心，罪釁過厚，</s>
<s id="113:2">幸不在懷，勿令有罪也。』</s>
</p><p id="114">
<s id="114:1">時辟支佛聽其懺悔。」</s>
</p><p id="115">
<s id="115:1">佛告</s>
<s id="115:2">大王：</s>
</p><p id="116">
<s id="116:1">「爾時</s>
<s id="116:2">女者今王女是。</s>
</p><p id="117">
<s id="117:1">由其爾時惡不善心，</s>
</p><p id="118">
<s id="118:1">毀呰賢聖辟支佛故，</s>
</p><p id="119">
<s id="119:1">自造口過，於是以來，常受醜形。</s>
</p><p id="120">
<s id="120:1">後見神變，</s>
<s id="120:2">自改悔故，</s>
</p><p id="121">
<s id="121:1">還得端正，英才越群，無能及者。</s>
</p><p id="122">
<s id="122:1">由供養辟支佛故，</s>
</p><p id="123">
<s id="123:1">世世富貴，</s>
<s id="123:2">緣得解脫。</s>
</p><p id="124">
<s id="124:1">如是大王！</s>
</p><p id="125">
<s id="125:1">一切眾生有形之類，</s>
</p><p id="126">
<s id="126:1">應護身口，</s>
</p><p id="127">
<s id="127:1">勿妄為非、輕呵於人。」</s>
</p><p id="128">
<s id="128:1">爾時</s>
<s id="128:2">王波斯匿， 及諸群臣，</s>
</p><p id="129">
<s id="129:1">一切大眾，</s>
</p><p id="130">
<s id="130:1">聞佛所說因緣果報，</s>
</p><p id="131">
<s id="131:1">皆生信敬，自感佛前，</s>
</p><p id="132">
<s id="132:1">以是信心，</s>
<s id="132:2">有得初果，至四果者，</s>
</p><p id="133">
<s id="133:1">有發無上平等意者，</s>
</p><p id="134">
<s id="134:1">復有得住不退轉者，</s>
</p><p id="135">
<s id="135:1">咸懷渴仰， 敬奉佛教， 歡喜遵承， 皆共奉行。</s>
<s id="135:2">{波斯匿王女金剛品}</s>
</p></text>