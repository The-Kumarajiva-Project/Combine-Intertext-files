<?xml version="1.0" encoding="utf-8"?>
<text><p id="1">
<s id="1:1">（一九）差摩現報品第十九(丹本為二十四)</s>
</p><p id="2">
<s id="2:1">如是我聞：一時</s>
</p><p id="3">
<s id="3:1">佛住羅閱祇竹林精舍， 與尊弟子無央數眾。</s>
</p><p id="4">
<s id="4:1">爾時國中，</s>
<s id="4:2">有一婆羅門，居貧窮困，乏於錢穀，</s>
</p><p id="5">
<s id="5:1">勤加不懈，衰禍遂甚， 方宜理盡，衣食不供，</s>
</p><p id="6">
<s id="6:1">便行問人： 「今此世間，作何等行，令人現世蒙賴其福？」</s>
</p><p id="7">
<s id="7:1">有人答言：</s>
</p><p id="8">
<s id="8:1">「汝不知耶？</s>
</p><p id="9">
<s id="9:1">今佛出世，</s>
<s id="9:2">福度眾生，祐利一切，</s>
<s id="9:3">無不得度。</s>
</p><p id="10">
<s id="10:1">如來復有四尊弟子，摩訶迦葉、大目犍連、舍利弗、阿那律等斯四賢士，</s>
</p><p id="11">
<s id="11:1">每哀貧乏， 常行福利苦厄眾生。</s>
</p><p id="12">
<s id="12:1">汝今若能以信敬心，設食供養此諸賢士，</s>
</p><p id="13">
<s id="13:1">則可現世稱汝所願。」</s>
</p><p id="14">
<s id="14:1">時婆羅門，聞諸人所說如是事已，</s>
</p><p id="15">
<s id="15:1">心懷歡喜，</s>
</p><p id="16">
<s id="16:1">往其國中，</s>
</p><p id="17">
<s id="17:1">遍行自衒，作役其身，</s>
</p><p id="18">
<s id="18:1">得少財物，</s>
</p><p id="19">
<s id="19:1">擔至其家，</s>
</p><p id="20">
<s id="20:1">施設飲食，</s>
</p><p id="21">
<s id="21:1">請諸賢聖，</s>
</p><p id="22">
<s id="22:1">供養一日，</s>
</p><p id="23">
<s id="23:1">剋心精勤，</s>
</p><p id="24">
<s id="24:1">望現世報。</s>
</p><p id="25">
<s id="25:1">婆羅門婦，字曰差摩(晉言安隱)，</s>
</p><p id="26">
<s id="26:1">飯僧已訖，</s>
</p><p id="27">
<s id="27:1">諸尊弟子， 勸請差摩，</s>
</p><p id="28">
<s id="28:1">受八關齋，</s>
</p><p id="29">
<s id="29:1">受齋已訖，各還精舍。</s>
</p><p id="30">
<s id="30:1">時瓶沙王，</s>
<s id="30:2">值遊林澤</s>
<s id="30:3">還來向城，</s>
</p><p id="31">
<s id="31:1">道見一人，犯王重罪， 縛著標頭，竪在道邊，</s>
</p><p id="32">
<s id="32:1">見王</s>
<s id="32:2">悲哀，求索少食；</s>
</p><p id="33">
<s id="33:1">王情愍傷， 即可當與，</s>
<s id="33:2">正爾別去。</s>
</p><p id="34">
<s id="34:1">時王竟日，忽忘前事，</s>
<s id="34:2">夜卒自念： 「我以先許彼罪人食，云何欻忘？」</s>
</p><p id="35">
<s id="35:1">即時遣人致食往與，</s>
</p><p id="36">
<s id="36:1">舉宮內外，無欲往者，咸作是說：</s>
</p><p id="37">
<s id="37:1">「今是夜半，</s>
<s id="37:2">道路恐有猛獸惡鬼羅剎，禍難眾多，</s>
</p><p id="38">
<s id="38:1">寧死於此，不能去也。」</s>
</p><p id="39">
<s id="39:1">爾時國王，念彼人苦，</s>
</p><p id="40">
<s id="40:1">身心煩惱，極懷憐愍，</s>
</p><p id="41">
<s id="41:1">即令國中：「 誰能致食至彼人所，</s>
<s id="41:2">賞金千兩。」</s>
</p><p id="42">
<s id="42:1">國中人民，無受募者。</s>
</p><p id="43">
<s id="43:1">於時差摩，常聞人說：</s>
</p><p id="44">
<s id="44:1">「若世有人，</s>
<s id="44:2">受持八關齋者，</s>
</p><p id="45">
<s id="45:1">眾邪惡鬼，毒獸之類，一切惡災，無能傷害。」</s>
</p><p id="46">
<s id="46:1">差摩聞之，便興此心：</s>
</p><p id="47">
<s id="47:1">「我家貧窮，加復受齋， 今王所募，欲為我耳， 我今當往受其募直。」</s>
</p><p id="48">
<s id="48:1">思惟已定，往應王募。</s>
</p><p id="49">
<s id="49:1">爾時國王，又語差摩：</s>
</p><p id="50">
<s id="50:1">「為吾擔食，至彼人所，</s>
</p><p id="51">
<s id="51:1">若達來還，</s>
</p><p id="52">
<s id="52:1">吾定當與汝金千兩。」</s>
</p><p id="53">
<s id="53:1">差摩即時，如勅擔往，</s>
</p><p id="54">
<s id="54:1">至心持齋，無有缺失，</s>
<s id="54:2">順道而行。</s>
</p><p id="55">
<s id="55:1">出城漸遠，</s>
<s id="55:2">逢一羅剎，名曰藍婆。</s>
</p><p id="56">
<s id="56:1">彼鬼是時，生五百子， 初生已竟，</s>
<s id="56:2">極懷飢渴，</s>
</p><p id="57">
<s id="57:1">見差摩來，</s>
<s id="57:2">望以為食。</s>
</p><p id="58">
<s id="58:1">然彼差摩，持齋無缺，</s>
</p><p id="59">
<s id="59:1">羅剎見之，逆懷怖畏，</s>
</p><p id="60">
<s id="60:1">飢餓所逼，</s>
<s id="60:2">現身從乞所擔之食，持少施我。</s>
</p><p id="61">
<s id="61:1">差摩不逆，以少匃之，</s>
</p><p id="62">
<s id="62:1">所施雖少，</s>
<s id="62:2">鬼神力故，而用飽滿。</s>
</p><p id="63">
<s id="63:1">於時羅剎，問差摩言： 「汝字何等？」</s>
</p><p id="64">
<s id="64:1">女人答言：「我字差摩。」</s>
</p><p id="65">
<s id="65:1">羅剎歡喜，語差摩言：</s>
</p><p id="66">
<s id="66:1">「今我分身，而得安隱， 由卿活命，益我不少，</s>
</p><p id="67">
<s id="67:1">我既蒙活，復聞好字，</s>
</p><p id="68">
<s id="68:1">我所住處，有一釜金，</s>
</p><p id="69">
<s id="69:1">持以報卿，</s>
<s id="69:2">來時念取。」</s>
</p><p id="70">
<s id="70:1">又復問言： 「汝欲何至？」 差摩答言：「欲持此食往與彼人。」</s>
</p><p id="71">
<s id="71:1">藍婆又言：</s>
</p><p id="72">
<s id="72:1">「我有女妹，在前住止，字阿藍婆，</s>
</p><p id="73">
<s id="73:1">卿若見之，為吾問訊，</s>
</p><p id="74">
<s id="74:1">云我分身，生五百子， 身體安隱， 具騰我情，令知消息。」</s>
</p><p id="75">
<s id="75:1">差摩如言，順道而去。</s>
</p><p id="76">
<s id="76:1">見阿藍婆，即出問訊，</s>
</p><p id="77">
<s id="77:1">說其藍婆，情事委曲，</s>
</p><p id="78">
<s id="78:1">生五百子，皆悉安隱。</s>
</p><p id="79">
<s id="79:1">時阿藍婆，聞之歡喜，</s>
</p><p id="80">
<s id="80:1">問婦人曰： 「今汝字何？」 女人答言：「我字差摩。」</s>
</p><p id="81">
<s id="81:1">羅剎聞之，亦用歡悅。</s>
</p><p id="82">
<s id="82:1">「我姊分身，復得安隱， 汝字復好，何其善也！</s>
</p><p id="83">
<s id="83:1">今此住處，有一釜金，</s>
</p><p id="84">
<s id="84:1">我用賜卿，</s>
<s id="84:2">來時念取。」</s>
</p><p id="85">
<s id="85:1">又問之曰：「汝欲何至？」</s>
</p><p id="86">
<s id="86:1">差摩答言：「為王擔食，至彼人所。」</s>
</p><p id="87">
<s id="87:1">阿藍婆曰：「我有一弟，字分那奇， 住在前路，</s>
</p><p id="88">
<s id="88:1">為吾問訊，因騰姊意。」</s>
</p><p id="89">
<s id="89:1">即復共辭，順道而進。</s>
</p><p id="90">
<s id="90:1">到前如意，見分那奇，</s>
</p><p id="91">
<s id="91:1">為其二姊，具說意狀， 云彼大姊，生五百子，</s>
</p><p id="92">
<s id="92:1">身輕安隱，無有不祥。</s>
</p><p id="93">
<s id="93:1">時分那奇，聞其二姊平安消息，</s>
</p><p id="94">
<s id="94:1">心用歡喜、</s>
<s id="94:2">復問差摩： 「汝字何等？」 婦人答曰：「我字差摩。」</s>
</p><p id="95">
<s id="95:1">其鬼答言：「汝字安隱， 復傳我姊平安消息， 倍何快耶？」</s>
</p><p id="96">
<s id="96:1">即語差摩言：</s>
</p><p id="97">
<s id="97:1">「我此住處，</s>
<s id="97:2">有金一釜，</s>
</p><p id="98">
<s id="98:1">以用遺卿，</s>
<s id="98:2">來時念取。」</s>
</p><p id="99">
<s id="99:1">辭別已竟，引路而去。</s>
</p><p id="100">
<s id="100:1">憶識故處，至彼人所，</s>
</p><p id="101">
<s id="101:1">與食已訖，</s>
<s id="101:2">還來本處， 取金三釜持至其家，</s>
</p><p id="102">
<s id="102:1">復於王家，得賞金千兩，</s>
</p><p id="103">
<s id="103:1">其家於是，拔貧即富。</s>
</p><p id="104">
<s id="104:1">國中庶民見其家內財寶饒多 各各慕及，樂為營從， 來至其家，承給使令。</s>
</p><p id="105">
<s id="105:1">王聞是人福德如是，</s>
</p><p id="106">
<s id="106:1">即召至宮，拜為大臣。</s>
</p><p id="107">
<s id="107:1">既蒙王祿，其家又富，</s>
</p><p id="108">
<s id="108:1">信心誠篤廣殖福業，</s>
</p><p id="109">
<s id="109:1">請佛及僧，</s>
<s id="109:2">施設大檀。</s>
</p><p id="110">
<s id="110:1">佛與徒眾，悉受其請。 飲食已訖，</s>
<s id="110:2">佛為說法，</s>
</p><p id="111">
<s id="111:1">心意開解，</s>
<s id="111:2">成須陀洹。</s>
</p><p id="112">
<s id="112:1">時諸會者，阿難之等，</s>
</p><p id="113">
<s id="113:1">聞佛所說，歡喜奉行。</s>
<s id="113:2">{差摩現報品}</s>
</p></text>