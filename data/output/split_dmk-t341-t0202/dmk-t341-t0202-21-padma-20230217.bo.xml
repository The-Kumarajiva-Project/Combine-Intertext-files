<?xml version='1.0' encoding='utf-8'?>
<text>
  <p id="1">
    <s id="1:1">འདི་སྐད་བདག་གིས་ཐོས་པའི་དུས་ [195b.7]གཅིག་ན། </s>
  </p>
  <p id="2">
    <s id="2:1">བཅོམ་ལྡན་འདས་མཉན་ཡོད་ན། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</s>
  </p>
  <p id="3">
    <s id="3:1">དེའི་ཚེ་ན་ཡུལ་དེ་ན་</s>
    <s id="3:2">ཁྱིམ་བདག་ཕྱུག་པོ་ཞིག་རིགས་མཉམ་པ་ལས་</s>
    <s id="3:3">ཆུང་མ་བླངས་ནས།</s>
  </p>
  <p id="4">
    <s id="4:1">བུ་མེད་པས་ཤིན་ཏུ་མི་དགའ་སྟེ། </s>
  </p>
  <p id="5">
    <s id="5:1">ལྷ་ཀུན་ [196a.1]ལ་གསོལ་བ་བཏབ་པ་ལས།</s>
    <s id="5:2">ཕྱི་ཞིག་ན་ཆུང་མ་སེམས་ཅན་དང་ལྡན་པར་གྱུར་ཏེ།</s>
  </p>
  <p id="6">
    <s id="6:1">ཟླ་བ་ཚང་ནས་</s>
    <s id="6:2">ཁྱེའུ་ཞིག་བཙས་ནས།</s>
  </p>
  <p id="7">
    <s id="7:1">ཁྱེའུ་དེ་ཡང་ཤིན་ཏུ་མཛེས་ཤིང་སྡུག་པ་ཞིག་སྟེ། </s>
  </p>
  <p id="8">
    <s id="8:1">ཕ་མ་དང་གཉེན་བཤེས་ཀུན་དགའ་ནས་བཙས་སྟོན་བྱས་པས།</s>
    <s id="8:2">ཆུ་བོ་ཞིག་གི་འགྲམ་ [196a.2]ན་འདུས་ཏེ་བཙས་སྟོན་ཟོས་སོ། །</s>
  </p>
  <p id="9">
    <s id="9:1">ཆུ་འགྲམ་ན་བཙས་སྟོན་ཟ་བའི་ཚེ་ཀུན་གྱིས་ཁྱེའུ་བལྟ་བའི་ཕྱིར། གཅིག་གིས་པང་པར་བླངས་ནས།  ཡང་གཅིག་གིས་པང་པར་བྱིན་ནོ། །</s>
  </p>
  <p id="10">
    <s id="10:1">དེ་བཞིན་དུ་གཅིག་ནས་གཅིག་ཏུ་བརྒྱུད་པའི་ཚེ་གཅིག་གིས་ལེ་ལོ་བྱས་ནས་</s>
  </p>
  <p id="11">
    <s id="11:1">ཁྱེའུ་ཤོར་ཏེ་ཆུར་ལྷུང་ནས་ཆུས་ [196a.3]ཁྱེར་རོ། །</s>
    <s id="11:2">ཁྱེའུའི་བསོད་ནམས་ཀྱི་མཐུས། ལས་མ་ཟད་པས་ཚེ་མ་འཕོས་པར་</s>
    <s id="11:3">ཉ་ཞིག་གིས་མིད་ནས།</s>
  </p>
  <p id="12">
    <s id="12:1">ཉའི་ལྟོ་བ་ན་གསོན་པོར་འདུག་གོ། །</s>
  </p>
  <p id="13">
    <s id="13:1">ཆུ་བོ་དེའི་མཇུག་ན་ཡང་གྲོང་ཞིག་ཡོད་དེ། </s>
  </p>
  <p id="14">
    <s id="14:1">གྲོང་དེར་ཡང་ཁྱིམ་བདག་ཕྱུག་པོ་བུ་མེད་པ་ཞིག་ཡོད་དོ། །</s>
  </p>
  <p id="15">
    <s id="15:1">ཁྱིམ་བདག་དེའི་བྲན་ [196a.4]ཞིག་ཆུ་དེའི་འགྲམ་ན་ཉ་བཤོར་བ་ལས།</s>
    <s id="15:2">ཉ་བུ་ཡོད་པ་དེ་ཟིན་ནས་</s>
  </p>
  <p id="16">
    <s id="16:1">ལྟོ་བཀས་པ་དང་། ལྟོ་བ་ནས་ཁྱེའུ་ཞིག་བྱུང་ནས་</s>
  </p>
  <p id="17">
    <s id="17:1">བྲན་དེས་ཁྱེར་ཏེ་ ཇོ་མོ་ལ་ཕུལ་ལོ། །</s>
    <s id="17:2">ཁྱིམ་བདག་གི་ཆུང་མས་ཁྱེའུ་བླངས་ཏེ་</s>
  </p>
  <p id="18">
    <s id="18:1">བལྟས་ན་</s>
  </p>
  <p id="19">
    <s id="19:1">ཁྱེའུ་མཚན་དང་ལྡན་པ་བཟང་པོ་ཞིག་ནས། </s>
  </p>
  <p id="20">
    <s id="20:1">རབ་ཏུ་དགའ་སྟེ་</s>
    <s id="20:2">བདག་ཅག་གིས་ [196a.5]ལྷ་ཀུན་ལ་གསོལ་བ་བཏབ་པའི་རྟགས་ནི་འདི་ཡིན་ནོ། ། སྙམ་ནས་</s>
    <s id="20:3">མ་མ་ལ་གཏད་དེ་གསོས་སོ། །</s>
  </p>
  <p id="21">
    <s id="21:1">དེའི་ཚེ་གྲོང་ལྟག་མའི་ཁྱིམ་བདག་གིས་</s>
    <s id="21:2">གྲོང་འོག་མའི་ཁྱིམ་བདག་གིས་ཉའི་ཁོང་ནས་བུ་ཞིག་རྙེད་དོ། ། ཞེས་ཐོས་ནས་</s>
    <s id="21:3">དེ་གདོན་མི་ཟ་བར་བདག་གི་བུ་ཆུར་ལྷུང་བ་ཡིན་ [196a.6]ནོ་སྙམ་སྟེ།</s>
  </p>
  <p id="22">
    <s id="22:1">དེའི་ཐད་དུ་སོང་ནས་</s>
    <s id="22:2">འདི་ནི་ངའི་བུ་ཡིན་གྱིས་ཕྱིར་བྱིན་ཅིག་ཅེས་སྨྲས་སོ། །</s>
  </p>
  <p id="23">
    <s id="23:1">དེས་སྨྲས་པ་</s>
    <s id="23:2">འདི་ནི་ཁྱོད་ཀྱི་བུ་མ་ཡིན་ཏེ།</s>
  </p>
  <p id="24">
    <s id="24:1">བདག་ལ་བུ་མེད་པས་ལྷ་ཀུན་ལ་གསོལ་བ་བཏབ་ནས། </s>
  </p>
  <p id="25">
    <s id="25:1">ལྷས་བྱིན་པའི་བུ་ཡིན་ཏེ། </s>
  </p>
  <p id="26">
    <s id="26:1">ཉའི་ལྟོ་བ་ནས་རྙེད་དོ་ཞེས་སྨྲས་སོ། །</s>
  </p>
  <p id="27">
    <s id="27:1">ཁྱིམ་ [196a.7]བདག་དེ་གཉིས་རྩོད་ནས་རྒྱལ་པོ་ཞལ་ཆེ་བར་གསོལ་ཏེ། </s>
  </p>
  <p id="28">
    <s id="28:1">དེ་ལ་ཁྱེའུའི་ཕས་ནི་</s>
    <s id="28:2">བདག་གི་བུ་ཡིན་ཏེ།</s>
  </p>
  <p id="29">
    <s id="29:1">ཆུ་འགྲམ་ན་ཆུར་ལྷུང་བ་འདི་ཡིན་ནོ་ཞེས་སྨྲས་སོ། །</s>
  </p>
  <p id="30">
    <s id="30:1">ཁྱིམ་བདག་གཅིག་གིས་ནི་</s>
    <s id="30:2">ཁྱེའུ་བདག་གིས་ཉ་ཟིན་པའི་ལྟོ་བ་ནས་རྙེད་དེ།</s>
  </p>
  <p id="31">
    <s id="31:1">ཁྱོད་ཀྱི་བུ་མ་ཡིན་ནོ་ཞེས་སྨྲས་ནས། </s>
  </p>
  <p id="32">
    <s id="32:1">[196b.1]རྒྱལ་པོས་དེ་གཉིས་ཀྱི་ཚུལ་དང་སྦྱར་ནས། </s>
  </p>
  <p id="33">
    <s id="33:1">ཁྱེའུ་འདི་གཉི་གས་ཐུན་མོང་དུ་གསོས་ལ།</s>
    <s id="33:2">ཆེར་སྐྱེས་ནས་</s>
  </p>
  <p id="34">
    <s id="34:1">ཁྱོད་གཉིས་ཀྱི་བུའི་ཆུང་མ་རེ་རེ་ལོང་ཤིག །</s>
    <s id="34:2">ཆུང་མ་གཉིས་ལས་བུ་གང་ལས་བྱུང་བ་སོ་སོར་ཁྱེར་ཅིག་ཅེས་བཅད་དོ། །</s>
  </p>
  <p id="35">
    <s id="35:1">དེ་ནས་ཁྱིམ་བདག་གཉིས་ཀྱིས་ཀྱང་ [196b.2]རྒྱལ་པོས་ཞལ་ཆེ་བར་བཅད་པ་བཞིན་དུ་</s>
    <s id="35:2">ཁྱེའུ་ཐུན་མོང་དུ་གསོས་ནས་ཅིས་ཀྱང་མི་བྲེལ་བར་བྱས་སོ། །</s>
  </p>
  <p id="36">
    <s id="36:1">དེ་ནས་ཁྱེའུ་ཆེར་སྐྱེས་ནས་</s>
    <s id="36:2">ཕ་མ་གཉིས་ལ་འདི་སྐད་ཅེས་གསོལ་ཏོ། །</s>
  </p>
  <p id="37">
    <s id="37:1">བདག་བཙས་མ་ཐག་ཏུ་ཆུར་ལྷུང་བ་དང་། ཉས་མིད་པ་ལ་སོགས་པ་སྡུག་བསྔལ་སྣ་ཚོགས་མྱོང་ [196b.3]ཡང་།</s>
    <s id="37:2">བདག་ཅག་མ་གུམ་པས་བདག་ནི་རབ་ཏུ་བྱུང་བར་དད་ཀྱི་གནོང་ཤིག་ཅེས་སྨྲས་སོ། །</s>
  </p>
  <p id="38">
    <s id="38:1">ཁྱེའུ་དེའི་ཕ་མ་གཉིས་ཀྱང་བུ་སྡུག་ཆེས་པས་</s>
    <s id="38:2">ངོ་མ་ཆོད་ནས།  རབ་ཏུ་བྱུང་བར་གནང་བ་དང་།</s>
    <s id="38:3">ཁྱེའུ་དེས་སངས་རྒྱས་གང་ན་བ་དེར་སོང་ནས་དེར་ཕྱིན་པ་དང་།</s>
    <s id="38:4">བཅོམ་ལྡན་འདས་ [196b.4]ཀྱི་ཞབས་ལ་མགོ་བོས་ཕྱག་འཚལ་ཏེ།</s>
  </p>
  <p id="39">
    <s id="39:1">བདག་སངས་རྒྱས་ཀྱི་བསྟན་པ་ལ་རབ་ཏུ་བྱུང་ངོ་ཞེས་གསོལ་ཏེ། </s>
  </p>
  <p id="40">
    <s id="40:1">དེ་ལ་བཅོམ་ལྡན་འདས་ཀྱིས་ལེགས་པར་འོངས་སོ། ། ཞེས་བཀའ་སྩལ་ནས</s>
    <s id="40:2">་སྐྲ་དང་ཁ་སྤུ་རང་བྱི་སྟེ།</s>
  </p>
  <p id="41">
    <s id="41:1">དགེ་སློང་དུ་གྱུར་ཏོ། །</s>
  </p>
  <p id="42">
    <s id="42:1">མིང་ཡང་རིགས་གཉིས་པ་ཞེས་ [196b.5]བྱ་བར་བཏགས་ཏེ། </s>
  </p>
  <p id="43">
    <s id="43:1">དགེ་སློང་རིགས་གཉིས་པ་ལ་བཅོམ་ལྡན་འདས་ཀྱིས་དམ་པའི་ཆོས་གསུངས་པས། སྡུག་བསྔལ་གྱི་མཐར་ཕྱིན་ཏེ། </s>
  </p>
  <p id="44">
    <s id="44:1">དེ་ཉིད་དུ་དགྲ་བཅོམ་པར་གྱུར་ཏོ། །</s>
  </p>
  <p id="45">
    <s id="45:1">དེ་ལ་དགེ་སློང་དག་ཐེ་ཙོམ་སྐྱེས་ཏེ་</s>
    <s id="45:2">ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་ [196b.6]གསོལ་ཏོ། །</s>
  </p>
  <p id="46">
    <s id="46:1">དགེ་སློང་རིགས་གཉིས་པ་འདི་</s>
    <s id="46:2">སྔོན་དགེ་བའི་རྩ་བ་ཅི་བསགས་པ་ན་</s>
    <s id="46:3">ཆུར་ལྷུང་སྟེ་ཉའི་ལྟོ་བར་མཆིས་ཀྱང་གུམ་པར་མ་གྱུར།</s>
  </p>
  <p id="47">
    <s id="47:1">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
    <s id="47:2">ཁྱོད་རྟག་པར་ཉོན་ཅིག །</s>
  </p>
  <p id="48">
    <s id="48:1">སྔོན་སངས་རྒྱས་རྣམ་པར་གཟིགས་ [196b.7]ཞེས་བྱ་བ་འཇིག་རྟེན་དུ་གཤེགས་ཏེ། </s>
  </p>
  <p id="49">
    <s id="49:1">སྐྱེ་བོ་མང་པོ་ལ་ཆོས་སྟོན་ཏོ། །</s>
  </p>
  <p id="50">
    <s id="50:1">དེའི་ཚེ་ཁྱིམ་བདག་ཅིག་ཀྱང་འཁོར་དེར་འོངས་ཏེ། </s>
  </p>
  <p id="51">
    <s id="51:1">བཅོམ་ལྡན་འདས་ཀྱིས་སྦྱིན་པ་བྱིན་པའི་བསོད་ནམས་དང་། ཚུལ་ཁྲིམས་བསྲུངས་པའི་ཡོན་ཏན་ལ་སོགས་པ་རྒྱ་ཆེར་བསྟན་པ་ཐོས་ [197a.1]ནས་ཤིན་ཏུ་དགའ་མགུ་རངས་ཏེ། </s>
  </p>
  <p id="52">
    <s id="52:1">བསམ་པ་དག་པའི་དད་པ་སྐྱེས་ནས། </s>
  </p>
  <p id="53">
    <s id="53:1">སངས་རྒྱས་དེ་ལ་སྲོག་གཅོད་པ་ལ་སོགས་པའི་བསླབ་པའི་ཚིགས་གསུམ་མནོས་ནས་</s>
    <s id="53:2">དོང་ཙེ་གཅིག་ཕུལ་ལོ། །</s>
    <s id="53:3">དེའི་དབང་གིས་གང་ནས་གང་དུ་སྐྱེས་ཀྱང ་ལོངས་སྤྱོད་དང་ [197a.2]རིན་པོ་ཆེར་ལྡན་ཏེ</s>
  </p>
  <p id="54">
    <s id="54:1">ཕོངས་པ་མེད་པར་གྱུར་ཏོ། །</s>
  </p>
  <p id="55">
    <s id="55:1">ཀུན་དགའ་བོ་དེའི་ཚེ་དེའི་དུས་ན་ཁྱིམ་བདག་དེ་ནི</s>
    <s id="55:2">དགེ་སློང་རིགས་གཉིས་པ་འདི་ཡིན་ཏེ།</s>
  </p>
  <p id="56">
    <s id="56:1">སངས་རྒྱས་ལ་དོང་ཙེ་གཅིག་ཕུལ་བས་</s>
    <s id="56:2">བསྐལ་པ་དགུ་བཅུ་རྩ་གཅིག་གི་བར་དུ་</s>
    <s id="56:3">ལོངས་སྤྱོད་ཆེན་པོ་དང་ལྡན་པར་གྱུར། །</s>
  </p>
  <p id="57">
    <s id="57:1">ད་ལྟར་ [197a.3]གྱི་ཚེ་འདི་ལ་ཡང་</s>
    <s id="57:2">ཕ་མ་གཉིས་ཀྱི་ཁྱིམ་ན་ལོངས་སྤྱོད་བདོག་པ་དང་ལྡན་པར་གྱུར་ཏོ། །</s>
  </p>
  <p id="58">
    <s id="58:1">སྲོག་མི་གཅོད་པའི་བསླབ་ཚིགས་མནོས་ནས</s>
    <s id="58:2">ཆུར་ལྷུང་སྟེ་</s>
    <s id="58:3">ཉའི་ལྟོར་སོང་སྟེ་ཡང་མ་ཤིའོ། །</s>
  </p>
  <p id="59">
    <s id="59:1">དཀོན་མཆོག་གསུམ་ལ་སྐྱབས་སུ་སོང་བས་</s>
    <s id="59:2">ང་དང་ཕྲད་ནས་དགྲ་བཅོམ་པར་གྱུར་ཏོ། །</s>
  </p>
  <p id="60">
    <s id="60:1">དེའི་ཚེ་ [197a.4]ཀུན་དགའ་བོ་དང་། འཁོར་མང་པོ་རྣམས།</s>
    <s id="60:2">བཅོམ་ལྡན་འདས་ཀྱིས་བསྟན་པ་ལ་ཡི་རངས་ཏེ་མངོན་པར་དགའོ། །</s>
  </p>
  <p id="61">
    <s id="61:1">རིགས་གཉིས་པའི་ལེའུ་སྟེ་ཉི་ཤུ་གཅིག་པའོ།། །།</s>
  </p>
</text>
