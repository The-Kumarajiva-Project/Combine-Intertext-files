<?xml version='1.0' encoding='utf-8'?>
<text>
  <p id="1">
    <s id="1:1">賢愚經卷第七</s>
  </p>
  <p id="2">
    <s id="2:1">元魏涼州沙門慧覺等在高昌郡譯</s>
  </p>
  <p id="3">
    <s id="3:1">（三七）梨耆彌七子品第三十二(丹本此品在第四卷為第二十)</s>
  </p>
  <p id="4">
    <s id="4:1">如是我聞： 一時</s>
    <s id="4:2">佛在舍衛國祇樹給孤獨園。</s>
    <s id="4:3">爾時波斯匿王，有一大臣，名梨耆彌，</s>
    <s id="4:4">家居大富，</s>
    <s id="4:5">生七男兒，</s>
    <s id="4:6">為其娶妻，已至于六，</s>
    <s id="4:7">殘第七子，當為求婦。</s>
    <s id="4:8">自思惟言：</s>
    <s id="4:9">「吾年衰邁，</s>
    <s id="4:10">唯餘一兒，為之納婦，要令殊勝。」</s>
    <s id="4:11">時此長者，有一親厚婆羅門，</s>
    <s id="4:12">來共相見，</s>
    <s id="4:13">因議語曰：</s>
    <s id="4:14">「今我欲為小兒求婚，</s>
    <s id="4:15">未能知處。</s>
    <s id="4:16">卿自昔來，遊行諸國，</s>
    <s id="4:17">{若見有女端政賢智，性命相宜，}</s>
    <s id="4:18">{適我子意，}</s>
    <s id="4:19">[乃當求之。」]</s>
    <s id="4:20">{今欲煩君，為我推覓，}</s>
    <s id="4:21">時婆羅門，即便然可。</s>
    <s id="4:22">遍行看覓，</s>
    <s id="4:23">到特叉尸利國，見有五百童女，群行遊戲，採取好花，用作拂飾。</s>
    <s id="4:24">此婆羅門，隨逐觀之。</s>
    <s id="4:25">轉復前行，當度少水，諸女子輩，皆脫革屣，中有一女，而獨不脫，并屣入水。</s>
    <s id="4:26">轉復前行，續更有河，</s>
    <s id="4:27">眾女褰衣爾乃入水，</s>
    <s id="4:28">唯此一女，獨并衣入。</s>
    <s id="4:29">前行林間，</s>
    <s id="4:30">諸女各各上樹採花，</s>
    <s id="4:31">時此一女，自不上樹，</s>
    <s id="4:32">從他索之，得花甚多。</s>
    <s id="4:33">時婆羅門，問此女言：</s>
    <s id="4:34">「我有少疑，欲得相問。」</s>
    <s id="4:35">其女答曰：「有疑便問。」</s>
    <s id="4:36">婆羅門言：</s>
    <s id="4:37">「向者諸女，當入水時，盡脫革屣，</s>
    <s id="4:38">汝獨不脫，</s>
    <s id="4:39">有何意故？」</s>
    <s id="4:40">時女答言：</s>
    <s id="4:41">「汝癡何甚？</s>
    <s id="4:42">所以作屣，正用護脚，</s>
    <s id="4:43">陸地之事，眼有所見，荊棘瓦石，</s>
    <s id="4:44">可得避之。</s>
    <s id="4:45">水底隱匿，眼所不覩，</s>
    <s id="4:46">儻有棘刺及諸毒虫，傷害人脚，</s>
    <s id="4:47">是以不脫。」</s>
    <s id="4:48">時婆羅門，復更問言：</s>
    <s id="4:49">「以何事故，并衣入水？」</s>
    <s id="4:50">時女答言：</s>
    <s id="4:51">「女人之身，相有好惡，</s>
    <s id="4:52">褰衣入水，為人所見，</s>
    <s id="4:53">相好則可，</s>
    <s id="4:54">不好嗤笑，以是事故，</s>
    <s id="4:55">而不褰之。」</s>
    <s id="4:56">時婆羅門，復更問言：</s>
    <s id="4:57">「以何緣故，獨不上樹？」</s>
    <s id="4:58">女便答言：</s>
    <s id="4:59">「若當上樹，</s>
    <s id="4:60">樹枝儻折，</s>
    <s id="4:61">危害人身，以是事故，</s>
    <s id="4:62">而不上耳。」</s>
    <s id="4:63">此女即是波斯匿王弟曇摩訶羨女也。</s>
    <s id="4:64">羨昔因罪逃奔彼國，便於其土，</s>
    <s id="4:65">安家納娶，而生斯女，</s>
    <s id="4:66">字毘舍利。</s>
  </p>
  <p id="5">
    <s id="5:1">時婆羅門，聞女所說，知必賢能，而問女言：</s>
    <s id="5:2"/>
    <s id="5:3">「汝父母在不？」</s>
    <s id="5:4">女答曰：「在。」</s>
    <s id="5:5"/>
    <s id="5:6">遂逐到門，求共相見。女入白父：</s>
    <s id="5:7">「外有婆羅門，欲見大人。」</s>
    <s id="5:8">時曇摩訶羨便出見之，問訊已竟，而語之言：</s>
    <s id="5:9">「向者女子，是君女不？」</s>
    <s id="5:10">答言：「是也。」</s>
    <s id="5:11">「為有主未？」</s>
    <s id="5:12">答言：「未也。」</s>
    <s id="5:13">婆羅門言：</s>
    <s id="5:14">「舍衛國中，有一大臣，字梨耆彌，君識之不？」</s>
    <s id="5:15">答言：「舊識。」</s>
    <s id="5:16">婆羅門言：</s>
    <s id="5:17">「是梨耆彌，最下小兒端政聰明，欲求君女共為婚姻，可得爾不？」</s>
    <s id="5:18">曇摩訶羨言： 「彼是豪姓，本與匹偶，苟其欲得，情在無違。」</s>
    <s id="5:19">［已蒙許可，便共剋日，］</s>
    <s id="5:20">爾時有伴，往舍衛國。</s>
  </p>
  <p id="6">
    <s id="6:1">時婆羅門，即作書䟽與梨耆彌，陳說事狀。長者聞已，辦具娉物車馬騎乘，</s>
    <s id="6:2">往特叉尸利國，</s>
    <s id="6:3">漸近欲到，</s>
    <s id="6:4">先遣使往。</s>
    <s id="6:5">時曇摩訶羨善加敬待，即設賓會，</s>
    <s id="6:6">以女娉之。</s>
    <s id="6:7">諸事畢竟，</s>
    <s id="6:8">當還舍衛。</s>
    <s id="6:9">時此女母，於眾人前，囑其女言：</s>
    <s id="6:10">「自今已後，常著好衣，恒食美食，</s>
    <s id="6:11">日日照鏡，莫令斷絕。」</s>
    <s id="6:12">女即長跪，奉受教勅。</s>
    <s id="6:13">梨耆彌聞，陰用為恨。</s>
    <s id="6:14"/>
    <s id="6:15">「人生一世，苦樂無定，</s>
    <s id="6:16">好衣美食，如何得常？</s>
    <s id="6:17">恒照明鏡，斯亦非理。」</s>
    <s id="6:18">雖有此念，難不問之。</s>
    <s id="6:19">客主相辭，於是別去，</s>
    <s id="6:20">大小徒侶，進路歸國。</s>
    <s id="6:21">於道中間，有一客舍，四面垂軒，極為清涼，</s>
    <s id="6:22">其先到者在下休息，</s>
    <s id="6:23">兒婦後至，</s>
    <s id="6:24">啟白妐言： 「此不可住，速出向外。」</s>
    <s id="6:25">妐不違之，出向露處，</s>
    <s id="6:26">左右數人，不肯出去。</s>
    <s id="6:27"/>
    <s id="6:28">時有象馬，身體瘙痒以身揩柱，</s>
    <s id="6:29">屋即崩壞，填殺下人。</s>
    <s id="6:30">時梨耆彌，作是念言：「我今脫死，由是兒婦。」</s>
    <s id="6:31">敬遇之心，倍益隆厚。</s>
    <s id="6:32">即便駕乘，進路而歸。</s>
    <s id="6:33">到一大㵎，草茂水美，眾人息駕，㵎側而住。</s>
    <s id="6:34">兒婦後到，</s>
    <s id="6:35">便語之言： 「住此不快，速出岸上。」</s>
    <s id="6:36">即用其言，遠澗休息。 須臾之間，便有雲起，震雷降雨，滂沛而下，溢㵎流來。</s>
    <s id="6:37">時梨耆彌，復重念曰：「吾等今日，再脫於死，由此兒婦，得全身命。」</s>
    <s id="6:38">復勅嚴駕，涉道進前。 既達本國，</s>
    <s id="6:39">中表親里，悉來慶問，</s>
    <s id="6:40">長者欣悅，</s>
    <s id="6:41">即設供具，</s>
    <s id="6:42">｛終竟一日，｝</s>
    <s id="6:43">｛共相娛樂，｝</s>
    <s id="6:44">賓客既罷。</s>
    <s id="6:45">[是時長者，]</s>
    <s id="6:46">召諸兒婦，</s>
    <s id="6:47">而告之曰：</s>
    <s id="6:48">「吾今年高，</s>
    <s id="6:49">厭眾事務，</s>
    <s id="6:50">家居器物，欲有付託。</s>
    <s id="6:51">卿等諸人，誰能為我知藏執鑰？」</s>
    <s id="6:52">六大兒婦盡辭不堪，</s>
    <s id="6:53">其第七者自言能任。</s>
    <s id="6:54">于時長者，以諸藏鑰，悉以付之。</s>
    <s id="6:55">既以受命，勤謹不懈，</s>
    <s id="6:56">朝朝早起，</s>
    <s id="6:57">灑掃堂舍，</s>
    <s id="6:58">炊蒸已竟，</s>
    <s id="6:59">先飯妐姑及諸男女，</s>
    <s id="6:60">後飯奴婢僮僕，</s>
    <s id="6:61">使人各各分處赴趣作業，</s>
    <s id="6:62">然後自食，</s>
    <s id="6:63">以是為常。</s>
    <s id="6:64">妐見忠恪不與凡同，</s>
    <s id="6:65">怪前母囑而不用之，</s>
    <s id="6:66">便問之曰：</s>
    <s id="6:67">「汝前來時，</s>
    <s id="6:68">被母教勅：『好衣美食，日照明鏡。』</s>
    <s id="6:69">其事云何？</s>
    <s id="6:70">［卿可說之。」］</s>
    <s id="6:71">兒婦長跪，具答事狀：</s>
    <s id="6:72">「我母所約，著好衣者，體上大衣，教使愛護，</s>
    <s id="6:73">恒令淨潔，</s>
    <s id="6:74">時間客會，</s>
    <s id="6:75">可得鮮妙；</s>
    <s id="6:76">所勅美食，</s>
    <s id="6:77">非為甘肥，</s>
    <s id="6:78">教使晚飯</s>
    <s id="6:79">飢虛得食，麤細盡美；</s>
    <s id="6:80">其明鏡者，</s>
    <s id="6:81">非銅鐵鏡，</s>
    <s id="6:82">教令早起灑掃內外，</s>
    <s id="6:83">端整床席，務令淨潔。</s>
    <s id="6:84">我母所囑，</s>
    <s id="6:85">其事如是。」</s>
    <s id="6:86">時妐聞之，知有妙才，情存待遇，甚倍於前，</s>
    <s id="6:87">家中眾物，悉以委之，</s>
    <s id="6:88">歡喜泰然，無復憂慮。</s>
  </p>
  <p id="7">
    <s id="7:1">時有群鴈，</s>
    <s id="7:2">飛入海渚食噉粳米，食之既飽，</s>
    <s id="7:3">銜穟翔來當王宮上失墮殿前。</s>
    <s id="7:4">[諸人見之，]</s>
    <s id="7:5">取用奉王。</s>
    <s id="7:6">王見奇好，</s>
    <s id="7:7">必中作藥，</s>
    <s id="7:8">勅使留種莫得棄散，</s>
    <s id="7:9">賦與諸臣各令殖之。</s>
    <s id="7:10">時梨耆彌亦得少許</s>
    <s id="7:11">持至於家，教令種之。</s>
    <s id="7:12">兒婦奉取，驅率奴僕，</s>
    <s id="7:13">調和畦田，於中下種，生長滋茂大獲子實；</s>
    <s id="7:14">諸人種者，消息失度悉皆不生。</s>
    <s id="7:15">時王夫人，欻得篤疾，召問諸醫治病所由。</s>
    <s id="7:16">中有醫言：「當須海渚粳米作食，食之爾乃可差。」</s>
    <s id="7:17">王自憶念：「昔得其種，賦人墾殖，今當推校為有為無？」</s>
    <s id="7:18">[即召諸臣，而問之言：]</s>
    <s id="7:19">「前勅種稻，為成熟不？</s>
    <s id="7:20">[今日急須用治困病。」]</s>
    <s id="7:21">諸臣各各自說本末，或云不生，</s>
    <s id="7:22">或云鼠噉。</s>
    <s id="7:23">時梨耆彌歸家</s>
    <s id="7:24"/>
    <s id="7:25">[問曰：]</s>
    <s id="7:26">「前種稻米，為獲實不？</s>
    <s id="7:27">欲得與王治夫人病。」</s>
    <s id="7:28">兒婦答言：</s>
    <s id="7:29">「家內豐多，</s>
    <s id="7:30">若用作藥足周一國，不齊一人也。」</s>
    <s id="7:31">時梨耆彌，即送與王，</s>
    <s id="7:32">尋用作食，以與夫人。夫人食已，病得除愈。</s>
    <s id="7:33">王甚歡喜，大與賞賜。</s>
  </p>
  <p id="8">
    <s id="8:1">時特叉尸利舍衛二國，共相嫌隙，常不和順。</s>
    <s id="8:2">時特叉尸利王，欲試舍衛有聖智不？</s>
    <s id="8:3">遣一使者至舍衛國，</s>
    <s id="8:4">送𮪃馬二匹，而是母子，形狀毛色，一類無異，</s>
    <s id="8:5">能別識者實為大善。</s>
    <s id="8:6">[]</s>
    <s id="8:7">[]</s>
    <s id="8:8">王及群臣，不能分別。</s>
    <s id="8:9">時梨耆彌，從宮歸家，</s>
    <s id="8:10">兒婦問言：「有何消息？」</s>
    <s id="8:11">妐即答言如向所見。</s>
    <s id="8:12">兒婦白言：</s>
    <s id="8:13">「此事易知，</s>
    <s id="8:14">何足為憂？但取好草，並頭而與，其是母者，推草與之；其是子者，抴搏食之。」</s>
    <s id="8:15">時梨耆彌尋往白王，王如其語，以草試之，果如其策，母子區別。</s>
    <s id="8:16">即語使者：「斯是馬母，彼是其駒。」</s>
    <s id="8:17">時使答言：「審如來語，無有差錯。」</s>
    <s id="8:18">[王大歡喜，倍加爵賞。]</s>
  </p>
  <p id="9">
    <s id="9:1">時彼來使，還歸本國，</s>
    <s id="9:2">具白諸理。</s>
    <s id="9:3">[時特叉尸利王，]</s>
    <s id="9:4">便更遣使，</s>
    <s id="9:5">送於二蛇，麤細長短相似如一，</s>
    <s id="9:6">能別雄雌者，斯亦大善。</s>
    <s id="9:7">波斯匿王，及諸群臣，無能識者。</s>
    <s id="9:8">時梨耆彌，歸問兒婦：「此復云何？」</s>
    <s id="9:9">兒婦答言：「以一端細[(畾/且)*毛]，敷置於地，取此二蛇，用著[(畾/且)*毛]上，</s>
    <s id="9:10">若是雌者，靜然不動，</s>
    <s id="9:11">其是雄者，搔擾不寧。</s>
    <s id="9:12">何以知之？</s>
    <s id="9:13">女之為性，愛著細滑，得軟生染，不欲動搖；</s>
    <s id="9:14">男子性剛，轉側不安。</s>
    <s id="9:15">以此推之，可足知矣。」</s>
    <s id="9:16">長者聞已，即往白王。</s>
    <s id="9:17">王從其計，尋時試之，</s>
    <s id="9:18">果如所言，了了識別。</s>
    <s id="9:19">告彼使曰：「是雄是雌。」</s>
    <s id="9:20">使尋報曰：「審爾不虛。」</s>
    <s id="9:21">王甚慶悅，</s>
    <s id="9:22">大賜財寶。</s>
  </p>
  <p id="10">
    <s id="10:1">時彼國王，復送一木，長滿一丈，根杪正等，無有節目刀斧之迹，</s>
    <s id="10:2">而語之曰：「若能識別此木上下，亦大快善，甚不可量。」</s>
    <s id="10:3">王及諸臣，無能識者。</s>
    <s id="10:4">時梨耆彌，復問兒婦，</s>
    <s id="10:5">［兒婦答曰：］</s>
    <s id="10:6">「此事易耳，</s>
    <s id="10:7">但取其木，用著水中，</s>
    <s id="10:8">根自沈沒，頭浮在上。」</s>
    <s id="10:9">長者聞已，復往白王。</s>
    <s id="10:10">王用其語，而便試之，</s>
    <s id="10:11">果如其計，沈浮各殊。</s>
    <s id="10:12">語彼使言：「浮者是頭，沈處是根。」</s>
    <s id="10:13">時使答言：「信如所論。」</s>
    <s id="10:14">王益歡喜，</s>
    <s id="10:15">重與賞賜。</s>
  </p>
  <p id="11">
    <s id="11:1">彼使還國，具白因緣。</s>
    <s id="11:2">[其王聞之，心用信伏，]</s>
    <s id="11:3">更遣使命，兼獻珍寶，</s>
    <s id="11:4">因復語曰：「大王國中，實有賢達，自今以後，當修義好。」</s>
    <s id="11:5">波斯匿王，情倍踊躍，</s>
    <s id="11:6">召梨耆彌，而問之曰：「頃來諸事，卿何由知？」</s>
    <s id="11:7">梨耆彌言：</s>
    <s id="11:8">「非臣所達，是臣兒婦之智辯耳。」</s>
    <s id="11:9">國王聞已，深加欣敬，</s>
    <s id="11:10">拜其兒婦，用為王妹。</s>
    <s id="11:11">復經少時，兒婦懷妊，</s>
    <s id="11:12">日月已滿，生三十二卵，</s>
    <s id="11:13">其一卵中，出一男兒，形體顏貌，端嚴挺特。</s>
    <s id="11:14">年遂長大，勇健無雙，</s>
    <s id="11:15">一人之力，敵於千夫，</s>
    <s id="11:16">父母愛念，</s>
    <s id="11:17">合國敬畏； 後為納娶，各已備畢，純是國中豪賢之女。</s>
  </p>
  <p id="12">
    <s id="12:1">時毘舍離，信心開解，請佛及僧於舍供養。</s>
    <s id="12:2">佛為說法，合家眷屬，得須陀洹，</s>
    <s id="12:3">唯末小兒，未獲道迹。</s>
    <s id="12:4">時乘白象，</s>
    <s id="12:5">欲出遊戲，</s>
    <s id="12:6">門外有壍，既深且廣，於其壍上，有大木橋，</s>
    <s id="12:7">時此年少，適到橋宕，爾時復有輔相之子乘車外來，</s>
    <s id="12:8">橋中相逢，各恃豪姓，</s>
    <s id="12:9">不相開避。</s>
    <s id="12:10">毘舍離兒，便懷瞋恚，</s>
    <s id="12:11">就於象上，低身下向，捉輔相子并其車乘，擲置壍中，</s>
    <s id="12:12">身體傷破，百節皆痛，啼哭而歸，</s>
    <s id="12:13">白其父言：「毘舍離兒，橫見毀辱，傷我身體，苦痛若斯。」</s>
    <s id="12:14">其父聞之，甚用懊惱，</s>
    <s id="12:15">恤其子言：「彼人力壯，又是國親，難與爭勝，當思密計以報此怨。」</s>
    <s id="12:16">即以七寶，合為馬鞭三十二枚，用好純剛，作刀內中，</s>
    <s id="12:17">三十二人，各遺一枚，而語之言：</s>
    <s id="12:18">「汝等年少，體性自嬉，故作此鞭，而用相贈，幸可納之，恒捉在手。」</s>
    <s id="12:19">諸人歡慶，便為受之。</s>
    <s id="12:20">是時國法，見王之時，禮不帶刀。</s>
    <s id="12:21">於是輔相，已見納受而常秉執，便向國王，深譖讒之，云：</s>
    <s id="12:22">「毘舍離三十二子，年盛力壯，</s>
    <s id="12:23">一人敵千，今懷異計，謀欲害王。」</s>
    <s id="12:24">王雖聞之，情猶未信。復更白王：</s>
    <s id="12:25">「事審不虛，現有證驗，各作利刀，置馬鞭中，以此推之，事足明矣。」</s>
    <s id="12:26">王即索看，果如所言，王意便信，謂必為然。選擇力士，安在宮內，</s>
    <s id="12:27">一一召喚，於裏殺之。</s>
    <s id="12:28">以三十二頭，盛著一函，</s>
    <s id="12:29">繫縛封印，</s>
    <s id="12:30">送與其妹。</s>
  </p>
  <p id="13">
    <s id="13:1">當於是日，其毘舍離，請佛及僧就家供養，</s>
    <s id="13:2">見王送函，謂為致供來相助辦，便欲開看。</s>
    <s id="13:3">世尊告曰：「且住勿解，須待食竟。」</s>
    <s id="13:4">食飽已訖，</s>
    <s id="13:5">[便命令坐，]</s>
    <s id="13:6">為其說法。</s>
    <s id="13:7">「此身無常苦空無我，</s>
    <s id="13:8">生多危懼，</s>
    <s id="13:9">不得久立，</s>
    <s id="13:10">眾惱纏縛，辛酸難計，</s>
    <s id="13:11">恩愛別離互相悲戀，唐困身識，於道無益。</s>
    <s id="13:12">唯有智者，能解此惡。」</s>
    <s id="13:13">時毘舍離，霍然情悟，得阿那含道，</s>
    <s id="13:14">歡喜合掌，白世尊言：</s>
    <s id="13:15">「唯垂矜愍！見賜四願：</s>
    <s id="13:16">一者諸病比丘，給足湯藥隨病飲食。</s>
    <s id="13:17">二者看病比丘亦給其食。</s>
    <s id="13:18">三者遠來比丘，先供養之。</s>
    <s id="13:19">四者遠行比丘，給辦糧餉。</s>
    <s id="13:20">所以者何？</s>
    <s id="13:21">諸病比丘，由無湯藥好飲食故，其病難差，或復沒命。</s>
    <s id="13:22">瞻病比丘，由無食故，</s>
    <s id="13:23">當捨乞食，</s>
    <s id="13:24">早晚無時，</s>
    <s id="13:25">病人所須或能差錯，</s>
    <s id="13:26">違心恚怒，</s>
    <s id="13:27">病則難愈，以是之故，</s>
    <s id="13:28">當施其食。</s>
    <s id="13:29">諸有他方遠來比丘，初到異土，未有知識，</s>
    <s id="13:30">若行乞食，</s>
    <s id="13:31">或值惡狗，</s>
    <s id="13:32">[或逢弊人，]</s>
    <s id="13:33">儻能瞋恚，</s>
    <s id="13:34">傷損毀辱，以是之故，</s>
    <s id="13:35">當先與食。</s>
    <s id="13:36">遠去比丘，當須伴侶，</s>
    <s id="13:37">由無糧餉，</s>
    <s id="13:38">或不逮伴，</s>
    <s id="13:39">道路遐險，多諸毒獸，</s>
    <s id="13:40">[]</s>
    <s id="13:41">設當獨涉</s>
    <s id="13:42">或致危難。我以是故，當供給之。」</s>
  </p>
  <p id="14">
    <s id="14:1">爾時世尊聞毘舍離求此四願，</s>
    <s id="14:2">讚言：</s>
    <s id="14:3">「善哉善哉！如汝所願，其德弘大，供佛無異。」</s>
    <s id="14:4">即與眾僧，</s>
    <s id="14:5">還到祇桓。</s>
  </p>
  <p id="15">
    <s id="15:1">世尊去後，</s>
    <s id="15:2">開函視之，</s>
    <s id="15:3">三十二頭，悉在函中，</s>
    <s id="15:4">由愛斷故，不生懊惱，</s>
    <s id="15:5">但作是言：</s>
    <s id="15:6">「痛哉悲哉！</s>
    <s id="15:7">人生有死，不得長久，</s>
    <s id="15:8">驅馳五道，何苦乃爾？」</s>
    <s id="15:9">三十二兒，婦家親族，聞此事理，</s>
    <s id="15:10">極懷瞋恚，</s>
    <s id="15:11">咸共唱言：</s>
    <s id="15:12">「大王無道，抂殺善人，共合兵馬，欲為報仇。」</s>
    <s id="15:13">軍眾雲集，圍繞王宮。</s>
    <s id="15:14">時王恐怖，退向佛所。</s>
    <s id="15:15">諸人聞之，即引軍馬，往圍祇桓。</s>
    <s id="15:16">爾時阿難，聞波斯匿王，殺毘舍離三十二子， 婦家宗黨欲為報仇，</s>
    <s id="15:17">長跪</s>
    <s id="15:18">合掌，</s>
    <s id="15:19">白世尊言：</s>
    <s id="15:20">「有何因緣，三十二兒，為王所殺？」</s>
  </p>
  <p id="16">
    <s id="16:1">世尊告曰：</s>
    <s id="16:2">「毘舍離子三十二人，不但今日為王所殺，</s>
    <s id="16:3">三十二人一時頓死。汝今善聽！持之在心，當為汝說。」</s>
    <s id="16:4">阿難曰：「諾。」</s>
  </p>
  <p id="17">
    <s id="17:1">佛告阿難：</s>
    <s id="17:2">「乃往過去久遠世時，此三十二人，共為親友，</s>
    <s id="17:3">相與言議，盜他一牛。</s>
    <s id="17:4">彼時國中，有一老母，無有子息，單窮困厄。</s>
    <s id="17:5">時諸偷兒，往詣其舍，欲共殺牛；</s>
    <s id="17:6">老母歡喜，</s>
    <s id="17:7">為辦薪水煮熟之具。</s>
    <s id="17:8">臨下刀時</s>
    <s id="17:9">牛跪匃命，諸人意盛，必欲殺之，牛便結誓：</s>
    <s id="17:10">『汝今殺我，將來之世，我不置汝，正使得道，猶不相放。』</s>
    <s id="17:11">立誓已竟，便為所殺。</s>
    <s id="17:12">諸人燒煮，競共噉之，</s>
    <s id="17:13">老母因次，亦得飽滿，欣悅而言：</s>
    <s id="17:14">『由來安客，</s>
    <s id="17:15">今日最善。』」</s>
    <s id="17:16">[佛告阿難：]</s>
    <s id="17:17">「爾時牛者，今波斯匿王是。</s>
    <s id="17:18">爾時盜牛人者，今毘舍離三十二子是。</s>
    <s id="17:19">爾時老母者，今毘舍離是。</s>
    <s id="17:20">由此果報，五百世中，常為所殺，乃至於今。</s>
    <s id="17:21">彼時老母，由助喜故，五百世中，常為作母，</s>
    <s id="17:22">極懷懊惱，</s>
    <s id="17:23">今值我時，始獲道證。」</s>
  </p>
  <p id="18">
    <s id="18:1">阿難合掌，</s>
    <s id="18:2">重白佛言：</s>
    <s id="18:3">「復修何福，</s>
    <s id="18:4">豪富猛健？」</s>
    <s id="18:5">佛告阿難：</s>
    <s id="18:6">「乃往過去迦葉佛時，</s>
    <s id="18:7">有一老母，信敬三寶，</s>
    <s id="18:8">［其家大富，］</s>
    <s id="18:9">合集眾香，</s>
    <s id="18:10">以油和之，</s>
    <s id="18:11">欲往塗塔。</s>
    <s id="18:12">於其中路，逢三十二人，因而勸之：</s>
    <s id="18:13">『我欲以油塗塔，可相助佐，當得福德，世世所生，端正多力。』</s>
    <s id="18:14">時三十二人，歡喜共去。塗塔已竟，各作是言：</s>
    <s id="18:15">『由是老母故，令我等得種福業，</s>
    <s id="18:16">願所生處，尊榮富貴，</s>
    <s id="18:17">恒為我母，</s>
    <s id="18:18">我等為子，</s>
    <s id="18:19">常莫相離，見佛聞法，疾得道果。』</s>
    <s id="18:20">老母喜悅，便許可之。</s>
    <s id="18:21">從是已來，五百世中，恒生尊貴。</s>
    <s id="18:22">爾時老母，今毘舍離是。</s>
    <s id="18:23">爾時三十二人，今三十二子是。」</s>
  </p>
  <p id="19">
    <s id="19:1">時諸軍眾，聞佛所說， 恚心便息，</s>
    <s id="19:2">而作是言：</s>
    <s id="19:3">「大王所刑，非適為之，</s>
    <s id="19:4">此人自種，今受其報，</s>
    <s id="19:5">由殺一牛，猶尚如是。</s>
    <s id="19:6">波斯匿王，是我曹主，</s>
    <s id="19:7">云何懷惡，</s>
    <s id="19:8">而欲危害？」</s>
    <s id="19:9">即除器仗，</s>
    <s id="19:10">自投王前，</s>
    <s id="19:11">求哀請過；</s>
    <s id="19:12">王亦釋然，不問其罪。</s>
  </p>
  <p id="20">
    <s id="20:1">爾時世尊，因為四眾廣說諸法，</s>
    <s id="20:2">善業應修，</s>
    <s id="20:3">惡行應離，</s>
    <s id="20:4">敷演分別四諦妙法。</s>
    <s id="20:5">眾會聞者皆得道證，</s>
    <s id="20:6">受持佛教，歡喜奉行。</s>
    <s id="20:7">[]</s>
  </p>
</text>
