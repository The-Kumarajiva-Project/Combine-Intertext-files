<?xml version='1.0' encoding='utf-8'?>
<text>
  <p id="1">
    <s id="1:1">[248b.3]བམ་པོ་བཅུ་པ། </s>
    <s id="1:2">འདི་སྐད་བདག་གིས་ཐོས་པའི་དུས་གཅིག་ན། </s>
    <s id="1:3">བཅོམ་ལྡན་འདས་མཉན་ཡོད་ན། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</s>
    <s id="1:4">སྐྱེ་བོ་མང་པོ་ལ་དམ་པའི་ཆོས་བསྟན་ཏོ། །</s>
    <s id="1:5">དེའི་ཚེ་ན་གྲོང་ཁྱེར་གྱི་མི་ཀུན་ [248b.4]ཆོས་ཉན་དུ་ཆས་པ་དང་།</s>
    <s id="1:6">གྲོང་དེ་ན་བྲམ་ཟེ་ལོང་བ་ཅིག་ལམ་ཀ་ན་འདུག་པ་ལས་</s>
    <s id="1:7">མི་མང་པོ་སོང་བ་ལས་ཁྱོད་མྱུར་བར་གར་འདོང་ ཞེས་དྲིས་སོ། །</s>
    <s id="1:8">མི་རྣམས་ཀྱིས་སྨྲས་པ།</s>
    <s id="1:9">ཁྱོད་ཅི་མ་ཐོས་སམ་</s>
    <s id="1:10">དེ་བཞིན་གཤེགས་པ་འཇིག་རྟེན་དུ་བྱུང་སྟེ།</s>
    <s id="1:11">ད་ལྟར་ཡུལ་འདི་ན་བཞུགས་ [248b.5]ཤིང་ཆོས་སྟོན་ཏོ། །</s>
    <s id="1:12">དེ་བཞིན་གཤེགས་པ་འཇིག་རྟེན་དུ་བྱུང་བ་དང་ཕྲད་པར་ཤིན་ཏུ་དཀའ་བས།</s>
    <s id="1:13">བདག་ཅག་ནི་སངས་རྒྱས་ལ་ཆོས་ཉན་དུ་འགྲོའོ་ཞེས་ཟེར་རོ། །</s>
    <s id="1:14">བྲམ་ཟེ་དེ་སྐད་རྣམ་པ་བརྒྱད་ལ་ཤིན་ཏུ་མཁས་པ་ཞིག་སྟེ།</s>
    <s id="1:15">སྐད་དུ་ཕྱུང་བ་ཙམ་གྱིས་དབང་ཐང་དང་ [248b.6]ཚེ་ཅི་ཐུབ་པ་རྟོགས་སོ། །</s>
    <s id="1:16">བརྒྱད་གང་ཞེ་ན།</s>
    <s id="1:17">བྱ་བང་ལྟ་བུའི་སྐད་དང་།</s>
    <s id="1:18">ཁྭ་ལྟ་བུའི་སྐད་དང་།</s>
    <s id="1:19">སྐད་འཛེར་འཛེར་པོ་དང་།</s>
    <s id="1:20">གླང་པོ་ཆེའི་སྐད་དང་།</s>
    <s id="1:21">རྔའི་སྐད་དང་།</s>
    <s id="1:22">འབྲུག་གི་སྐད་དང་།</s>
    <s id="1:23">དྲིལ་གྱི་སྐད་དང་།</s>
    <s id="1:24">ཚངས་པའི་སྐད་དང་བརྒྱད་དོ། །</s>
    <s id="1:25">བྱ་བང་ལྟ་བུའི་ [248b.7]སྐད་སྨྲ་བ་ནི།</s>
    <s id="1:26">ཁྲེལ་ལྟས་མེད་པ་དྲིན་དུ་མི་གཟོའོ། །</s>
    <s id="1:27">ཁྭ་ལྟ་བུའི་སྐད་དུ་སྨྲ་བ་ནི་</s>
    <s id="1:28">ཁྲོ་ཞིང་གཏུམ་ལ་གསོད་པ་ལ་དགའ་ཞིང་སྙིང་རྗེ་མེད་པའོ། །</s>
    <s id="1:29">སྐད་འཛེར་འཛེར་པོ་ནི་</s>
    <s id="1:30">ཕོ་དག་མོའི་སྐད་དུ་སྨྲ་བ་དང་།</s>
    <s id="1:31">མོ་དག་ཕོའི་སྐད་དུ་སྨྲ་བ་སྟེ།</s>
    <s id="1:32">དེ་ནི་དབང་ཐང་མེད་ཅིང་དབུལ་བ་དང་ [249a.1]མ་རབས་སོ། །</s>
    <s id="1:33">གླང་པོ་ཆེའི་སྐད་ལྟ་བུར་སྨྲ་བ་ནི།</s>
    <s id="1:34">རང་བཞིན་གྱིས་དྲང་ཞིང་བཤེས་གཉེན་ལ་ཕན་འདོགས་པར་སེམས་སོ། །</s>
    <s id="1:35">རྔ་སྐད་ལྟ་བུར་སྨྲ་བ་ནི་</s>
    <s id="1:36">སྨྲ་མཁས་ལ་བློ་མྱུར་ཞིང་རིག་པ་འཛིན་ཏེ་རྒྱལ་པོའི་བརྟེན་པའོ། །</s>
    <s id="1:37">འབྲུག་སྐད་ལྟ་བུར་སྨྲ་བ་ནི་</s>
    <s id="1:38">[249a.2]མཁས་པའི་བློ་དང་ལྡན་ཞིང་ཆོས་མཁས་སོ། །</s>
    <s id="1:39">དྲིལ་སྐད་དུ་སྨྲ་བ་ནི།</s>
    <s id="1:40">ཕྱུག་ཅིང་ལོངས་སྤྱོད་དང་ལྡན་ལ་གསེར་སྲང་བརྒྱ་སྟོང་མང་པོ་བདོག་པའོ། །</s>
    <s id="1:41">ཚངས་པའི་སྐད་དུ་སྨྲ་བ་ནི།</s>
    <s id="1:42">བསོད་ནམས་དང་དབང་ཐང་ཆེན་པོ་དང་ལྡན་ཏེ།</s>
    <s id="1:43">ཁྱིམ་ན་འདུག་ཅིང་འཁོར་ལོས་ [249a.3]སྒྱུར་བའི་རྒྱལ་པོར་འགྱུར་རོ། །</s>
    <s id="1:44">རབ་ཏུ་བྱུང་ན་ནི་གདོན་མི་ཟ་བར་འཚང་རྒྱའོ། །</s>
    <s id="1:45">དེའི་ཚེ་ན་བྲམ་ཟེ་དེས་མི་རྣམས་ལ་བདག་ནི་སྐད་ལ་ཤིན་ཏུ་མཁས་ཏེ། </s>
    <s id="1:46">ཡང་དག་པར་སངས་རྒྱས་ཡིན་ན། </s>
    <s id="1:47">ཚངས་པའི་སྐད་དང་ལྡན་པའི་རིགས་ཀྱིས།</s>
    <s id="1:48">ཁོ་བོ་ཡང་ཁྲིད་ལ་ [249a.4]འགྲོགས་ཏེ་འདོང་ངོ་། །</s>
    <s id="1:49">དེ་དག་གིས་ཀྱང་བྲམ་ཟེ་ལོང་བ་དེ་ཁྲིད་དེ་</s>
    <s id="1:50">སོང་སོང་བ་ལས། ཕྱོགས་དེར་ཉེ་བར་འོངས་པ་དང་།</s>
    <s id="1:51">སངས་རྒྱས་ཀྱིས་གསུངས་པའི་དབྱངས་དེ་ཐོས་ནས་</s>
    <s id="1:52">ལོང་བ་དགའ་མགུ་རངས་ནས་དད་པ་སྐྱེས་ཏེ</s>
    <s id="1:53">མིག་གཉིས་རང་བྱེ་ནས་སངས་རྒྱས་ཀྱི་ [249a.5]སྐུ་གསེར་གྱི་མདོག་ཅན་མཚན་སུམ་ཅུ་རྩ་གཉིས་ཀྱིས་བརྒྱན་པ།</s>
    <s id="1:54">ཉི་མའི་འོད་ལྟར་ཤིན་ཏུ་གསལ་བར་མཐོང་ནས།</s>
    <s id="1:55">བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། </s>
    <s id="1:56">ཚད་མེད་པའི་དགའ་བ་སྐྱེས་ནས། </s>
    <s id="1:57">བཅོམ་ལྡན་འདས་ཀྱིས་ཆོས་བསྟན་ཏེ། </s>
    <s id="1:58">སྤྲོ་བ་ [249a.6]བསྐྱེད་པས་</s>
    <s id="1:59">སྡིག་པ་མི་དགེ་བའི་ལས་ཁྲི་ཕྲག་ཉི་ཤུ་ཟད་དེ།</s>
    <s id="1:60">རྒྱུན་དུ་ཞུགས་པའི་འབྲས་བུ་ཐོབ་ནས། </s>
    <s id="1:61">ཤེས་རབ་ཀྱི་མིག་དང་ལྡན་པར་གྱུར་ཏེ། </s>
    <s id="1:62">བསྟན་པ་ལ་རབ་ཏུ་བྱུང་བར་གསོལ་ལོ། །</s>
    <s id="1:63">དེ་ནས་བཅོམ་ལྡན་འདས་ཀྱིས་ལེགས་པར་འོངས་སོ་ཞེས་བཀའ་སྩལ་ [249a.7]ནས།</s>
    <s id="1:64">དགེ་སློང་དུ་གྱུར་ཏེ་</s>
    <s id="1:65">ཅི་རིགས་པའི་ཆོས་བསྟན་པས་</s>
    <s id="1:66">དགྲ་བཅོམ་པར་གྱུར་ཏོ། །</s>
    <s id="1:67">འཁོར་མང་པོ་ཐེ་ཙོམ་དུ་གྱུར་ནས། </s>
    <s id="1:68">ཚེ་དང་ལྡན་པ་ཀུན་དགའ་བོ་འདུག་པ་སྟན་ལས་ལངས་ནས། </s>
    <s id="1:69">ཐལ་མོ་སྦྱར་ཏེ་</s>
    <s id="1:70">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
    <s id="1:71">བཅོམ་ [249b.1]ལྡན་འདས་འགྲོ་བ་མང་པོའི་དོན་མཛད་པ་</s>
    <s id="1:72">མདོངས་པ་ཐམས་ཅད་ལ་ཐུགས་རྗེའི་ནང་ན།</s>
    <s id="1:73">བྲམ་ཟེ་དམུས་ལོང་འདི་ལ་ལྷག་པར་ཐུགས་རྗེ་ཆེའོ། །</s>
    <s id="1:74">བྲམ་ཟེ་མདོངས་པ་གཅིག་ཤའི་མིག་ཀྱང་ཐོབ་ལ་</s>
    <s id="1:75">ཤེས་རབ་ཀྱི་མིག་ཀྱང་ཐོབ་པར་གྱུར་ཏོ། །</s>
    <s id="1:76">བཅོམ་ལྡན་འདས་ཀྱིས་ [249b.2]ཀུན་དགའ་བོ་ལ་བཀའ་སྩལ་པ།</s>
    <s id="1:77">བྲམ་ཟེ་ལོང་བ་འདི་ལ་དུས་འདི་འབའ་ཞིག་ཏུ་མིག་བྱིན་པར་མ་ཟད་དོ། །</s>
    <s id="1:78">འདས་པའི་དུས་ན་ཡང་མིག་བྱིན་ནོ། །</s>
    <s id="1:79">ཀུན་དགའ་བོས་གསོལ་པ།</s>
    <s id="1:80">བཅོམ་ལྡན་འདས་འདས་པའི་དུས་ན་ཅི་ལྟ་བུའི་མིག་སྩལ་བ་ལེགས་པར་བསྟན་ [249b.3]དུ་གསོལ།</s>
    <s id="1:81">བཅོམ་ལྡན་འདས་ཀྱིས་བཀའ་སྩལ་པ།</s>
    <s id="1:82">སྔོན་འདས་པའི་བསྐལ་པ་ཚད་མེད་གྲངས་མེད་བསམ་གྱིས་མི་ཁྱབ་པའི་ཕ་རོལ་ན།</s>
    <s id="1:83">འཛམ་བུའི་གླིང་འདིར་ཡུལ་པུ་ཀ་ལ་ད་ཞེས་བྱ་བ་ན། </s>
    <s id="1:84">རྒྱལ་པོ་མིག་འབྱེད་ཅེས་བྱ་བ་ཞིག་ཡོད་དེ། </s>
    <s id="1:85">རྒྱལ་པོ་དེ་ [249b.4]བྲག་དང་། རྩིག་པ་ལ་ཡང་ཐོགས་པ་མེད་པར་དཔག་ཚད་བཞི་བཅུ་ཚུན་ཆད་མཐོང་བས་མིག་འབྱེད་ཅེས་བྱ་བར་བཏགས་ཏེ།</s>
    <s id="1:86">འཛམ་བུའི་གླིང་གི་རྒྱལ་ཕྲན་བརྒྱད་ཁྲི་བཞི་སྟོང་ཀུན་ལ་དབང་བྱེད་དོ། །</s>
    <s id="1:87">རྒྱལ་པོ་དེ་ལ་བཙུན་མོ་དང་། ཕོ་བྲང་གི་སླས་ཉི་ཁྲི་ཡོད་དེ།</s>
    <s id="1:88">[249b.5]རྒྱལ་བུ་ལྔ་བརྒྱ་སྙེད་ཡོད་དོ། །</s>
    <s id="1:89">རྒྱལ་ཚབ་ནི་ཚུལ་ཁྲིམས་བཟང་པོ་ཞེས་བྱ་སྟེ། </s>
    <s id="1:90">རྒྱལ་པོ་དེ་ཚུལ་བཞིན་དུ་རྒྱལ་པོ་བྱེད་པས།</s>
    <s id="1:91">སེམས་ཅན་ཐམས་ཅད་ལ་བུ་གཅིག་པ་དང་འདྲ་བར་སེམས་ཏེ།</s>
    <s id="1:92">རླུང་དང་ཆར་ལས་དུས་མི་ཡོལ་བས་</s>
    <s id="1:93">ལོ་ཏོག་ལེགས་ཏེ་</s>
    <s id="1:94">ཐམས་ཅད་བདེ་སྐྱིད་ [249b.6]དོ། །</s>
    <s id="1:95">དེ་ནས་རྒྱལ་པོ་དེ་དབེན་པ་ཞིག་ན་འདི་སྙམ་དུ་སེམས་པར་གྱུར་ཏོ། །</s>
    <s id="1:96">བདག་ཚེ་སྔ་མའི་བསོད་ནམས་ཀྱིས་</s>
    <s id="1:97">མིའི་རྒྱལ་པོར་གྱུར་ཏེ།</s>
    <s id="1:98">ནོར་བུ་རིན་པོ་ཆེ་དང་ལོངས་སྤྱོད་ཆེན་པོ་དང་ལྡན་ཞིང་</s>
    <s id="1:99">ཐམས་ཅད་ཀྱི་ངག་མཉན་ན།</s>
    <s id="1:100">ཅི་ལྟར་རྩྭ་འཇམ་པོ་རླུང་གིས་བཏབ་ན་ཕྱོགས་ [249b.7]གཅིག་ཏུ་ཉལ་བ་བཞིན་ནོ། །</s>
    <s id="1:101">ཚེ་འདི་ལ་ཡང་ཕྱི་མའི་འབྲས་བུ་མ་བསྐྱེད་ན། </s>
    <s id="1:102">སྡུག་བསྔལ་བར་འགྱུར་ཏེ། </s>
    <s id="1:103">དཔེར་ན་ཞིང་པ་ཐམས་ཅད་དག་དཔྱིད་མང་དུ་རྨོས་ན། </s>
    <s id="1:104">སྟོན་མང་དུ་བསྡུར་ཡོད་པས།</s>
    <s id="1:105">བདག་ཀྱང་ཚེ་འདིར་དཔྱིད་ས་བོན་མ་བཏབ་ན།</s>
    <s id="1:106">ཚེ་ཕྱི་མར་སྟོན་ [250a.1]བསྡུར་མེད་པས་ད་ནི་ལེ་ལོ་བྱ་བར་མི་རིགས་ཀྱི།</s>
    <s id="1:107">བསོད་ནམས་ཀྱི་ཞིང་ལ་ས་བོན་རྒྱས་པར་བཏབ་བོ། །སྙམ་བསམས་ནས།</s>
    <s id="1:108">བློན་པོ་ལ་འདི་སྐད་ཅེས་བཀའ་སྩལ་ཏོ། །</s>
    <s id="1:109">ངའི་དཀོར་མཛོད་ཐམས་ཅད་ཕྱུང་ལ་</s>
    <s id="1:110">གྲོང་ཁྱེར་གྱི་སྒོ་དང་། ལམ་སྲང་མི་ [250a.2]མང་པོ་འདུ་བའི་གནས་སུ་ཐམས་ཅད་སྤུངས་ལ་</s>
    <s id="1:111">འགྲོ་བ་མང་པོ་ལ་སྦྱིན་པར་བྱའོ། །</s>
    <s id="1:112">རྒྱལ་ཕྲན་བརྒྱད་ཁྲི་བཞི་སྟོང་གིས་བང་མཛོད་ཐམས་ཅད་ཀྱང་ཡིད་བཞིན་བྱིན་ཅིག་ཅེས་བསྒོ་ནས། </s>
    <s id="1:113">གསེར་གྱི་རྒྱལ་མཚན་བསྒྲེང་ངོ་། །</s>
    <s id="1:114">དྲིལ་ཆེན་པོ་བསྒྲགས་ཏེ།</s>
    <s id="1:115">འཛམ་བུའི་གླིང་ [250a.3]གི་དགེ་སྦྱོང་དང་། བྲམ་ཟེ་དང་དབུལ་ཕོངས་པ་དང་། རྒས་པ་དང་ན་བའི་རྣམ་པ་ཐམས་ཅད་འདུས་ཤིག །</s>
    <s id="1:116">ཅི་དང་ཅི་འདོད་པ་དེ་དང་དེ་ཐམས་ཅད་ཡིད་བཞིན་དུ་སྦྱིན་ནོ་ཞེས་བསྒྲགས་སོ། །</s>
    <s id="1:117">དེའི་ཚེ་ན་འབངས་ཐམས་ཅད་ཀྱང་རྒྱལ་པོ་ཆོས་བཞིན་བྱེད་པ་དེ་ལ་དགའ་སྟེ། </s>
    <s id="1:118">[250a.4]བསྟོད་ཅིང་སྙན་པར་བསྒྲགས་ཏེ། </s>
    <s id="1:119">མཐའ་འཁོབ་ཀྱི་རྒྱལ་ཕྲན་པ་ལ་ད་བར་ནེ་ཞེས་བྱ་བ་ཞིག་</s>
    <s id="1:120">རྒྱལ་པོ་དེའི་བཀའ་མི་ཉན་པ་ཞིག་ཡོད་དེ།</s>
    <s id="1:121">ཆོས་མ་ཡིན་པས་རྒྱལ་པོ་བྱེད་དོ། །</s>
    <s id="1:122">རྒྱལ་ཕྲན་དེ་ལ་བློན་པོ་མཁས་པ་བློ་གྲོས་དང་ལྡན་པ་ལོ་ད་ར་ཞེས་བྱ་བ་ཞིག་ཡོད་དེ། </s>
    <s id="1:123">བློན་པོས་ [250a.5]རྒྱལ་པོ་ལ་འདི་སྐད་ཅེས་གསོལ་ཏོ། །</s>
    <s id="1:124">རྒྱལ་པོ་ནི་ཡིད་ཐུང་ལ་གཏུམ་སྟེ། སྔ་བསམ་ཕྱི་མནོ་མེད་པར་ཕྱིས་འགྱོད་པར་འགྱུར་རོ། །</s>
    <s id="1:125">རྒྱལ་པོ་མིག་འབྱེད་ནི་ཤིན་ཏུ་སྙིང་རྗེ་དང་ལྡན་པས།</s>
    <s id="1:126">འཛམ་བུའི་གླིང་གི་མི་ཐམས་ཅད་ལ་དྲིན་གྱིས་ཁྱབ་སྟེ</s>
    <s id="1:127">རྒྱལ་པོ་ཐམས་ཅད་དེའི་ [250a.6]བཀའ་ཉན་ན།  རྒྱལ་པོ་འབའ་ཞིག་གིས་དེ་ལ་བསྔོ་བ་མི་རིགས་ཀྱི།</s>
    <s id="1:128">དེའི་བཀའ་ཉན་ན་ བུ་ཚ་རྒྱུད་དུ་བདེའོ་ཞེས་གསོལ་པ་དང་།</s>
    <s id="1:129">ཕྱིར་བློན་པོ་དེ་ལ་ཁྲོས་ཏེ་གྲོས་མ་ཉན་ཏོ། །</s>
    <s id="1:130">དེ་ནས་བློན་པོ་དེ་ཡང་མི་དགའ་ནས་</s>
    <s id="1:131">འདི་སྙམ་དུ་བསམས་སོ། །</s>
    <s id="1:132">རྒྱལ་པོས་ཆོས་མ་ཡིན་པ་ [250a.7]དང་མི་རིགས་པ་བྱས་པས།</s>
    <s id="1:133">བདག་གི་ཕན་པའི་གྲོས་བཏབ་ན་ཁྲོས་ཏེ་མ་ཉན་ཏོ། །</s>
    <s id="1:134">རྒྱལ་པོ་འདི་ལ་ནི་འབངས་ཐམས་ཅད་མི་དགའ་བས་མེད་པར་བྱའོ་སྙམ་བསམས་ནས། </s>
    <s id="1:135">གྲོས་བྱས་པ་ལས་གསང་ཤོར་ནས་</s>
    <s id="1:136">རྒྱལ་པོས་དམག་བཟློག་ནས་</s>
    <s id="1:137">འཛིན་དུ་བཅུག་གོ། །</s>
    <s id="1:138">བློན་པོ་ [250b.1]དེས་ཀྱང་འཕྲིགས་ནས། </s>
    <s id="1:139">རྟ་མགྱོགས་པ་ལ་ཞོན་ནས་བྲོས་སོ། །</s>
    <s id="1:140">དམག་གི་དཔུང་གི་ཕྱི་བཞིན་བདས་ཏེ་སླེབས་པ་དང་།</s>
    <s id="1:141">བློན་པོ་དེ་འཕོངས་སྐྱེན་པ་ཞིག་པས་</s>
    <s id="1:142">འཕྲལ་དུ་མི་བཅྭ་ལྔ་མདའ་འཕངས་ཏེ་བསད་དོ། །</s>
    <s id="1:143">དེ་ནས་སྙེགས་མས་ཡང་སྙེགས་མ་ནུས་པས་</s>
    <s id="1:144">བློན་པོ་དེ་ཡང་མིག་ [250b.2]འབྱེད་ཀྱི་ཡུལ་དུ་ཕྱིན་ཏོ། །</s>
    <s id="1:145">རྒྱལ་པོ་མིག་འབྱེད་ལ་ཕྱག་འཚལ་ནས་གཏམ་བྱས་ཏེ། </s>
    <s id="1:146">རྒྱལ་པོ་དགའ་བས་དེ་ཡང་བློན་པོར་བཅུག་གོ། །</s>
    <s id="1:147">དེ་ནས་རྒྱལ་པོ་དེ་བཀའ་མི་ཉན་ཏོ། ། ཞེས་གསོལ་ནས།</s>
    <s id="1:148">བློན་པོ་རྣམས་ལ་རྒྱལ་པོ་དེ་ང་དབང་བ་ལ་མ་གཏོགས་སམ། ཞེས་དྲིས་ན།</s>
    <s id="1:149">[250b.3]དེ་ལ་རྒྱལ་པོ་མི་དབང་ངོ་ཞེས་གསོལ་ཏོ། །</s>
    <s id="1:150">དེ་ནས་བློན་པོ་དེས་དཔུང་གི་ཚོགས་བསྡུས་ཏེ།  རྒྱལ་པོ་དེ་དབབ་པར་གསོལ་པ་དང་།</s>
    <s id="1:151">རྒྱལ་པོས་ཀྱང་དེ་བཞིན་གནང་ངོ་། །</s>
    <s id="1:152">དེ་ནས་དཔུང་གི་ཚོགས་མཆོག་རྣམས་བསྡུས་ཏེ། </s>
    <s id="1:153">པ་ལ་ད་བར་ནེའི་ཡུལ་དུ་འགྲོའོ་ཞེས་བྱ་བའི་ [250b.4]ཞག་དུས་བགྲོས་སོ། །</s>
    <s id="1:154">དེའི་ཚེ་ན་རྒྱལ་པོ་དེས་ཀྱང་དཔུང་གི་ཚོགས་བདག་གི་ཡུལ་དུ་འོང་ངོ་ཞེས་ཐོས་ནས་</s>
    <s id="1:155">རབ་ཏུ་མི་དགའ་སྟེ། སེམས་ཁོངས་སུ་ཆུད་ནས་</s>
    <s id="1:156">ཅི་བྱའི་གཏོལ་མེད་དེ།</s>
    <s id="1:157">གོས་དྲི་མ་ཅན་བགོས་ནས་</s>
    <s id="1:158">མུན་ཁུང་དུ་ཞུགས་སོ། །</s>
    <s id="1:159">དེའི་ཚེ་ཡུལ་དེ་ན་བྲམ་ཟེ་མ་རུངས་པ་ཞིག་ [250b.5]ཡོད་པ་</s>
    <s id="1:160">དེས་རྒྱལ་པོ་ལ་ཁྱོད་ཅིས་མི་དགའ་ན་</s>
    <s id="1:161">འདི་ལྟར་མྱ་ངན་བྱེད་ཅེས་དྲིས་པ་དང་།</s>
    <s id="1:162">རྒྱལ་པོས་སྨྲས་པ།</s>
    <s id="1:163">ཁྱོད་མ་ཐོས་སམ།</s>
    <s id="1:164">ཁོ་བོའི་བློན་པོ་ལོ་དར་བྲོས་པས།</s>
    <s id="1:165">རྒྱལ་པོ་མིག་འབྱེད་ཀྱི་ཡུལ་དུ་སོང་ནས</s>
    <s id="1:166">ཕྱིར་ཁོ་བོའི་ཡུལ་དུ་དམག་འདྲེན་ནོ་ཞེས་ཟེར་བས་མི་དགའོ། ། </s>
    <s id="1:167">[250b.6]གལ་ཏེ་དམག་འདྲེན་ན། </s>
    <s id="1:168">བདག་ཅག་ཀྱང་མེད་པར་འགྱུར་ཞེས་སྨྲས་པ་དང་།</s>
    <s id="1:169">བྲམ་ཟེས་སྨྲས་པ།</s>
    <s id="1:170">བློན་པོ་རྣམས་བསྡུས་ཤིག་དང་གྲོས་བགྱིའོ་ཞེས་གསོལ་ཏོ། །</s>
    <s id="1:171">དེ་ནས་བློན་པོ་དང་བྲམ་ཟེ་འདུས་ཏེ་བགྲོས་ནས་བྲམ་ཟེས་སྨྲས་པ།</s>
    <s id="1:172">རྒྱལ་པོ་མིག་འབྱེད་དེ་བདག་གི་ [250b.7]ཕ་མ་མ་གཏོགས་པར་གཞན་ཅི་ལ་ཡང་མི་ཆགས་ཏེ། སྦྱིན་པ་བྱེད་དོ་ཞེས་ཐོས་ཀྱིས།</s>
    <s id="1:173">ཡུལ་འདི་ན་བྲམ་ཟེ་ལོང་བ་ཞིག་ཡོད་པ་</s>
    <s id="1:174">དེས། རྒྱལ་པོ་དེ་ལ་མིག་ཡ་གཅིག་སློང་དུ་བཏང་ངོ་། །</s>
    <s id="1:175">གལ་ཏེ་མིག་སྦྱིན་ན་</s>
    <s id="1:176">དམག་ཀྱང་མི་འདྲེན་པར་འགྱུར་རོ་ཞེས་བགྲོས་ཏེ།</s>
    <s id="1:177">རྒྱལ་པོ་ལ་ [251a.1]གསོལ་པ་དང་།</s>
    <s id="1:178">རྒྱལ་པོས་ཀྱང་དེ་བཞིན་དུ་བྱའོ་ཞེས་སྨྲས་ནས།</s>
    <s id="1:179">བྲམ་ཟེ་ལོང་བ་འབོད་དུ་བཏང་ངོ་། །</s>
    <s id="1:180">བྲམ་ཟེ་ལོང་བ་འོངས་ནས། </s>
    <s id="1:181">རྒྱལ་པོས་ལོང་བ་ལ་འདི་སྐད་ཅེས་སྨྲས་སོ། །</s>
    <s id="1:182">ཁོ་བོས་ཁྱོད་ལ་བསྒྲུབ་ཏུ་གསོལ་བ་ཞིག་ཡོད་ཀྱིས་</s>
    <s id="1:183">ཁྱོད་ཀྱིས་བྱ་དགོས་སོ་ [251a.2]ཞེས་བསྒོ་བ་དང་།</s>
    <s id="1:184">བྲམ་ཟེས་སྨྲས་པ།</s>
    <s id="1:185">བདག་མིག་གཉི་ག་ལོང་ན་</s>
    <s id="1:186">ཅི་ཞིག་བསྒྲུབ་ཏུ་ཡོད་ཅེས་གསོལ་ཏོ། །</s>
    <s id="1:187">རྒྱལ་པོས་བསྒོ་བ་རྒྱལ་པོ་མིག་འབྱེད་དཔུང་གི་ཚོགས་བཤམས་ཏེ། </s>
    <s id="1:188">འདིར་འོངས་པས་</s>
    <s id="1:189">ཁོ་བོ་ནི་གཞོན་པས་བྲོས་ཀྱང་ཐར་ན།</s>
    <s id="1:190">ཁྱོད་མིག་མེད་པ་གར་བྲོས་པའི་ [251a.3]ས་ཡང་མེད་པས།</s>
    <s id="1:191">རྒྱལ་པོ་དེས་སྦྱིན་པ་གཏོང་བ་ལ་ཕ་རོལ་གྱི་ཡིད་འཐུན་པར་གཏོང་ངོ་ཞེས་གྲག་གི །</s>
    <s id="1:192">ཁྱོད་སོང་ལ་དེ་ལ་དེའི་མིག་སློང་ཤིག་དང་།</s>
    <s id="1:193">གལ་ཏེ་སྟེར་ན་</s>
    <s id="1:194">དམག་ཀྱང་མི་འོང་བར་འགྱུར་གྱིས། ཁྱོད་དེ་ལ་མིག་སློང་དུ་སོང་ཤིག་ཅེས་བསྒོ་བ་དང་།</s>
    <s id="1:195">བྲམ་ཟེས་ [251a.4]བདག་མིག་མི་མཐོང་ན་</s>
    <s id="1:196">ཅི་ལྟར་བྱ་ཞེས་གསོལ་ཏོ། །</s>
    <s id="1:197">རྒྱལ་པོས་བསྒོ་བ་ཁྱོད་སོང་ཤིག་དང་། ལམ་རྒྱགས་དང་། ལམ་འདྲེན་པ་དང་། ཡོ་བྱད་གཞན་ཡང་ཅི་དགོས་པ་སྦྱར་རོ། །</s>
    <s id="1:198">གལ་ཏེ་མིག་ཐོབ་ན་</s>
    <s id="1:199">བྱ་དགའ་ཡང་ཆེར་སྦྱིན་ནོ་ཞེས་བསྒོ་ནས་སོང་ངོ་། །</s>
    <s id="1:200">དེའི་ཚེ་ན་རྒྱལ་པོ་མིག་ [251a.5]འབྱེད་ཀྱི་ཡུལ་ན་ལྟས་ངན་པ་རྣམ་པ་སྣ་ཚོགས་བྱུང་ངོ་། །</s>
    <s id="1:201">འདི་ལྟ་སྟེ། གནམ་གྲུམ་པ་དང་</s>
    <s id="1:202">གནམ་ལྕགས་འབབ་པ་དང་། སྐར་མ་ལྷུང་བ་དང་།</s>
    <s id="1:203">ནམ་རྨུགས་པ་དང་། གནམ་ལྕགས་བབ་ནས་</s>
    <s id="1:204">ས་ཀུན་གས་པ་དང་།</s>
    <s id="1:205">བྱ་རྣམས་ནམ་མཁའ་ལ་ངུ་བའི་སྐད་འབྱིན་ཅིང</s>
    <s id="1:206">་ས་ལ་ [251a.6]ལྟུང་བ་དང་།</s>
    <s id="1:207">སེང་གེ་དང་སྟག་དང་། འཕར་སྤྱང་དག་སྙིང་རྗེའི་སྐད་འབྱིན་ཅིང་ མིའི་ནང་དུ་འོངས་ཏེ</s>
    <s id="1:208">ས་ལ་འགྲེ་བ་ལ་སོགས་པའི་ལྟས་ངན་པ་སྣ་ཚོགས་བྱུང་ངོ་། །</s>
    <s id="1:209">དེ་ནས་བྲམ་ཟེ་ལོང་བ་ཡང་མཐར་གྱིས་ཡུལ་དེར་ཕྱིན་ཏེ། </s>
    <s id="1:210">ཕོ་བྲང་གི་སྒོར་འོངས་ནས། </s>
    <s id="1:211">སྐད་ཆེན་ [251a.7]པོས་འདི་སྐད་ཅེས་སྨྲས་སོ། །</s>
    <s id="1:212">བདག་ནི་ཡུལ་གཞན་ནས་</s>
    <s id="1:213">འདིར་མཆིས་ཀྱི། རྒྱལ་པོ་ཁྱོད་ཀྱི་ཡོན་ཏན་ཀུན་ཏུ་གྲགས་པ་ནི་</s>
    <s id="1:214">སློང་བ་འོངས་ན་ཅི་ཡང་གཏོང་སྟེ།</s>
    <s id="1:215">སློང་བའི་ཡིད་དང་མི་འགལ་བར་མཛད་ཅེས་ཐོས་ནས། </s>
    <s id="1:216">ཉོན་མོངས་པ་དང་བསྡོས་ཏེ་འདིར་སློང་དུ་འོངས་ཀྱིས། ཅི་ [251b.1]འདོད་པ་བྱིན་ཅིག་ཅེས་སྨྲས་སོ། །</s>
    <s id="1:217">རྒྱལ་པོས་དེ་སྐད་སྨྲས་པ་ཐོས་ནས་</s>
    <s id="1:218">བསུས་ཏེ།</s>
    <s id="1:219">ཁྱོད་ལམ་ན་ངལ་བར་མ་གྱུར་ཏམ། ཉོན་མ་མོངས་སམ།</s>
    <s id="1:220">བདེ་བར་འོངས་སམ། ཞེས་སྤྲོ་བའི་ཚིག་གིས་སྨྲས་ནས།</s>
    <s id="1:221">རྒྱལ་སྲིད་དམ། རིན་པོ་ཆེའམ། རྟའམ། ཐེག་པའམ། གོས་ [251b.2]སམ། བཟའ་བའམ། བཏུང་བའམ། ནད་ཀྱི་རྐྱེན་རྩིའམ། ཅི་དང་ཅི་དགོས་པ་སློང་ཤིག་དང་།</s>
    <s id="1:222">དེ་དང་དེ་དག་ཆོག་པར་སྦྱིན་ནོ་ཞེས་སྨྲས་པ་དང་།</s>
    <s id="1:223">བྲམ་ཟེས་སྨྲས་པ།</s>
    <s id="1:224">ཕྱི་རོལ་གྱི་ཟང་ཟིང་བྱིན་པས་ནི་</s>
    <s id="1:225">བསོད་ནམས་ཀྱི་དམ་པར་མི་འགྱུར་གྱི།</s>
    <s id="1:226">ནང་གི་སྦྱིན་པ་བྱས་ [251b.3]ན་</s>
    <s id="1:227">འབྲས་བུ་ཆེ་སྟེ</s>
    <s id="1:228">བདག་མིག་སྟོར་ནས་ཡུན་རིང་དུ་ལོན་པས་</s>
    <s id="1:229">རྟག་ཏུ་མདོངས་ཤིང་འཐོམས་པར་འགྱུར་གྱི།</s>
    <s id="1:230">བདག་ནི་རྒྱལ་པོའི་སྤྱན་འཚལ་ལོ་ཞེས་སྨྲས་སོ། །</s>
    <s id="1:231">དེ་སྐད་ཅེས་སྨྲས་པ་དང་། རྒྱལ་པོ་རབ་ཏུ་དགའ་ནས།</s>
    <s id="1:232">བྲམ་ཟེ་ལ་ཁྱོད་ལ་མིག་སྦྱིན་ནོ་ཞེས་བསྒོའོ། །</s>
    <s id="1:233">[251b.4]བྲམ་ཟེས་སྨྲས་པ།</s>
    <s id="1:234">རྒྱལ་པོས་བདག་ལ་སྩལ་ན་</s>
    <s id="1:235">ནམ་སྩོལ་ཅེས་སྨྲས་པ་དང་།</s>
    <s id="1:236">ད་སྟེ་ཞག་བདུན་ན་སྦྱིན་ནོ་ཞེས་བསྒོ་ནས།</s>
    <s id="1:237">དྲིལ་བསྒྲགས་ནས། རྒྱལ་ཕྲན་བརྒྱད་ཁྲི་བཞི་སྟོང་ལ་སྦྲན་ནོ། །</s>
    <s id="1:238">རྒྱལ་པོ་མིག་འབྱེད་ད་སྟེ་ཞག་བདུན་ན་བྲམ་ཟེ་ལ་མིག་སྦྱིན་པ་བྱེད་ཀྱིས།</s>
    <s id="1:239">ལྟ་འདོད་ [251b.5]ན་</s>
    <s id="1:240">ཐམས་ཅད་ཤོག་ཤིག་ཅེས་བསྒོའོ། །</s>
    <s id="1:241">དེའི་ཚེ་ན་འཛམ་བུའི་གླིང་གི་མི་དེ་དག་འདི་སྐད་ཅེས་བསྒོ་བ་ཐོས་ནས</s>
    <s id="1:242">ཐམས་ཅད་མྱུར་བར་དེར་ལྷགས་སོ། །</s>
    <s id="1:243">རྒྱལ་ཕྲན་བརྒྱད་ཁྲི་བཞི་སྟོང་སྙེད་ཀྱང་སོ་སོའི་བློན་པོ་དང་ཆས་ཏེ། </s>
    <s id="1:244">རྒྱལ་པོའི་ཐད་དུ་ལྷགས་ནས།  ལྟོ་བ་ས་ལ་ [251b.6]ཕབ་སྟེ།</s>
    <s id="1:245">མཆི་མ་བླགས་ནས་</s>
    <s id="1:246">འདི་སྐད་ཅེས་གསོལ་ཏོ། །</s>
    <s id="1:247">བདག་ཅག་འཛམ་བུའི་གླིང་གི་མི་ཐམས་ཅད་རྒྱལ་པོ་ལ་བརྟེན་ནས་</s>
    <s id="1:248">འཚོ་ན་ཅིའི་སླད་དུ་</s>
    <s id="1:249">མི་གཅིག་གི་ཕྱིར་བདག་ཅག་ཀུན་སྤངས་ཞེས་གསོལ་ཏོ། །</s>
    <s id="1:250">བློན་པོ་རྣམས་དང་། བཙུན་མོ་དང་། ཕོ་བྲང་གི་སླས་ [251b.7]རྣམས་ཀྱང་མགོ་བོ་ས་ལ་རྡེབས་ཤིང་།</s>
    <s id="1:251">ས་ལ་ཁ་སྦུབ་ཏུ་ཉལ་ནས།</s>
    <s id="1:252">བྲམ་ཟེ་མི་གཅིག་གི་སླད་དུ་བདག་ཅག་ཀུན་མ་སྤངས་ཤིག་ཅེས་གསོལ་ནས།  ཆོ་ངེས་འདེབས་སོ། །</s>
    <s id="1:253">རྒྱལ་བུ་ལྔ་བརྒྱ་རྣམས་ཀྱང་ངུས་ནས། </s>
    <s id="1:254">བདག་ཅག་ལ་མགོན་མ་མཆིས་སོ། ། སྐྱབས་མ་མཆིས་ [252a.1]སོ། ། ཐུགས་བརྩེ་བའི་སླད་དུ་སྤྱན་གྱི་སྦྱིན་པ་གཏང་བ་མཛད་པའི་ཐུགས་སླར་བཟློག་ཏུ་གསོལ།</s>
    <s id="1:255">རྒྱལ་ཚབ་ཚུལ་ཁྲིམས་བཟང་པོས་ཀྱང་འདི་སྐད་ཅེས་གསོལ་ཏོ། །</s>
    <s id="1:256">རྒྱལ་པོ་ཡབ་ཀྱི་སྦྱིན་པར་བདག་གི་མིག་སྩལ་དུ་གསོལ། </s>
    <s id="1:257">བདག་གུམ་པ་ནི་ཚོད་མཆིས་ཀྱི་ཡབ་ [252a.2]སྤྱན་མི་མངའ་བར་གྱུར་ན། </s>
    <s id="1:258">འཛམ་བུའི་གླིང་གི་མི་ཐམས་ཅད་མགོན་མ་མཆིས་ཏེ།  དཔུང་གཉེན་མེད་པར་འགྱུར་རོ་ཞེས་གསོལ་པ་དང་།</s>
    <s id="1:259">རྒྱལ་པོས་རྒྱལ་ཕྲན་དང་། བློན་པོ་དང་། བཙུན་མོ་དང་། རྒྱལ་བུ་རྣམས་ལ་འདི་སྐད་ཅེས་བསྒོའོ། །</s>
    <s id="1:260">ང་ནི་སྐྱེ་བ་ཡུན་རིང་པོར་ [252a.3]ལུས་འདིས་སྐྱེ་བ་ཅི་ཡང་མྱོང་སྟེ</s>
    <s id="1:261">རུས་པ་སྤུངས་པ་ནི་</s>
    <s id="1:262">རི་རབ་བས་མཐོ། །</s>
    <s id="1:263">ཁྲག་བསགས་ན་</s>
    <s id="1:264">རྒྱ་མཚོ་བཞི་བས་མང་།</s>
    <s id="1:265">མའི་ནུ་ཞོ་འཐུངས་པ་ཡང་</s>
    <s id="1:266">ཆུ་བོ་བཞི་བས་ཆེ་སྟེ།</s>
    <s id="1:267">འདོད་པ་དང་བྱེ་བྲལ་ནས་ ངུས་པའི་མཆི་མ་ཡང་རྒྱ་མཚོ་དང་མཉམ་མོ། །</s>
    <s id="1:268">སེམས་ཅན་དམྱལ་བར་ཡང་ [252a.4]བསྲེགས་པ་དང་། བཙོས་པ་དང་།</s>
    <s id="1:269">མིག་ཕྱུང་བའི་གྲངས་ཀྱང་ཤིན་ཏུ་མང་།</s>
    <s id="1:270">ཡི་དགས་ཀྱི་ཁམས་སུ་ལུས་རྣམ་པ་སྣ་ཚོགས་མྱོང་སྟེ། </s>
    <s id="1:271">ལུས་ལ་མེ་འབར་བ་ནས་</s>
    <s id="1:272">ལུས་དང་། མིག་བཅས་སུ་ཚིག་པ་གྲངས་མེད།</s>
    <s id="1:273">དུད་འགྲོའི་སྐྱེ་གནས་སུ་སྐྱེས་པ་ནི་</s>
    <s id="1:274">གཅིག་ལ་གཅིག་གསོད་ [252a.5]ཅིང་</s>
    <s id="1:275">འཆི་བས་ལུས་གྲངས་མེད་པ་ཞིག་ཆུད་ཟོས།</s>
    <s id="1:276">མིའི་ནང་དུ་སྐྱེས་པ་ན་</s>
    <s id="1:277">ཤི་མ་རན་པར་ཤི་བའི་གྲངས་ནི་མང་། ཚེའི་མཐར་ཐུག་པའི་གྲངས་ནི་ཉུང་སྟེ།</s>
    <s id="1:278">འདོད་པ་ལ་ཆགས་པས་གཅིག་ལ་གཅིག་གསོད་ཅིང་གནོད་པར་བྱེད་དོ། །</s>
    <s id="1:279">དེར་ཡང་ལུས་དང་མིག་གྲངས་མེད་པ་ཞིག་ཆུད་གསན་ [252a.6]ན། </s>
    <s id="1:280">གལ་ཏེ་ལྷར་སྐྱེས་ན་ཡང་</s>
    <s id="1:281">རིང་པོར་མི་ཐུབ་སྟེ།</s>
    <s id="1:282">མདོར་ན་ཁམས་གསུམ་གྱི་རྒྱུད་དྲུག་ཏུ་འདོད་ཆགས་དང་། ཞེ་སྡང་དང་། གཏི་མུག་གི་རྡུལ་ཕྲ་མོ་སྙེད་ཀྱི་ལུས་ཆུད་ཟོས་ན་</s>
    <s id="1:283">ལན་འགའ་ཡང་སྦྱིན་པ་མ་བྱས་ཏེ། སངས་རྒྱས་ཀྱི་བྱང་ཆུབ་བཙལ་མ་མྱོང་།</s>
    <s id="1:284">ཤིན་ཏུ་བཙོག་ [252a.7]ཅིང་མནམ་པའི་མིག་འདི་དེའུ་རེ་རུལ་ཅིང་འཇིག་པས།</s>
    <s id="1:285">ད་སྦྱིན་པ་བྱ་བའི་རིགས་ཀྱི་</s>
    <s id="1:286">མི་སྦྱིན་པའི་མི་རིགས་ཏེ།</s>
    <s id="1:287">ཤའི་མིག་འདི་བྱིན་ལ་</s>
    <s id="1:288">སངས་རྒྱས་ཀྱི་རྣམ་པ་ཐམས་ཅད་མཁྱེན་པ་ཉིད་ཀྱི་སྤྱན་ཐོབ་པར་བྱའོ། །</s>
    <s id="1:289">ནམ་ངའི་སྨོན་ལམ་འདི་གྲུབ་ན། </s>
    <s id="1:290">ཁྱོད་ལ་ཡང་རྣམ་པར་དག་པའི་ [252b.1]ཆོས་ཀྱི་མིག་སྦྱིན་པར་བྱའོ། །</s>
    <s id="1:291">ཁྱེད་ངའི་བླ་ན་མེད་པའི་བྱང་ཆུབ་ཀྱི་སེམས་ཀྱི་བར་དུ་མ་གཅོད་ཅིག་ཅེས་བསྒོ་བ་དང་།</s>
    <s id="1:292">འཁོར་ཐམས་ཅད་ཀྱང་ཅང་མི་ཟེར་བར་འཁོད་དོ། །</s>
    <s id="1:293">དེ་ནས་བློན་པོ་རྣམས་ལ་ཁྱེད་ལས་གཅིག་གིས་ངའི་མིག་ཕྱུང་ཤིག་ཅེས་བསྒོ་ན། </s>
    <s id="1:294">དེ་དག་གིས་བདག་ [252b.2]ཅག་གི་ལུས་རྡུལ་དུ་བགྱིས་ཀྱང་</s>
    <s id="1:295">རྒྱལ་པོའི་བ་སྤུ་གཅིག་ཙམ་ཡང་འབྱིན་མི་ཕོད་ན། རྒྱལ་པོའི་སྤྱན་ལ་ལག་དར་བ་ལྟ་ཅི་སྨོས་ཞེས་གསོལ་ཏོ། །</s>
    <s id="1:296">རྒྱལ་པོས་ཡང་བསྒོ་བ།</s>
    <s id="1:297">ཁྱོད་ཀྱིས་མི་ཤ་མདོག་གནག་ལ་མིག་འོག་ནས་མིག་ཚུགས་སུ་ལྟ་བ་ཅིག་ཚོལ་ཅིག་ཅེས་བསྒོ་བ་དང་། [252b.3]</s>
    <s id="1:298">ཤ་ཚུགས་དེ་འདྲ་བ་ཅིག་སྙེད་ནས།</s>
    <s id="1:299">རྒྱལ་པོས་དེའི་ལག་ཏུ་གྲི་བྱིན་ཏེ། </s>
    <s id="1:300">ངའི་མིག་ཕྱུང་ཤིག་ཅེས་བསྒོ་ནས། </s>
    <s id="1:301">དེས་རྒྱལ་པོའི་མིག་ཕྱུང་སྟེ། </s>
    <s id="1:302">རྒྱལ་པོའི་ལག་ཏུ་བཞག་གོ། །</s>
    <s id="1:303">རྒྱལ་པོས་མིག་ལག་ཏུ་བཞག་ནས་ འདི་སྐད་ཅེས་སྨོན་ལམ་བཏབ་བོ། །</s>
    <s id="1:304">བདག་གི་མིག་ [252b.4]སྦྱིན་པ་བྱེད་པ་</s>
    <s id="1:305">འདིས་མངོན་པར་རྫོགས་པར་འཚང་རྒྱ་བར་ཤོག་ཤིག །</s>
    <s id="1:306">གལ་ཏེ་མངོན་པར་རྫོགས་པར་འཚང་རྒྱ་ན།</s>
    <s id="1:307">བྲམ་ཟེ་ལོང་བས་ངའི་མིག་ཐོབ་མ་ཐག་ཏུ་མཐོང་བར་གྱུར་ཅིག་ཅེས་སྨོན་ལམ་བཏབ་མ་ཐག་ཏུ་</s>
    <s id="1:308">རྒྱལ་པོའི་མིག་ཐོགས་པ་བྲམ་ཟེའི་མིག་ཏུ་བཅུག་གོ། །</s>
    <s id="1:309">དེ་ [252b.5]ནས་མོད་ལ་མཐོང་བར་གྱུར་ཏེ། </s>
    <s id="1:310">རྒྱལ་པོ་ལ་འདི་སྐད་ཅེས་གསོལ་ཏོ། །</s>
    <s id="1:311">རྒྱལ་པོའི་སྤྱན་འདིར་མཐོང་བར་གྱུར་ཏེ། </s>
    <s id="1:312">མཐོང་བ་འདིས་འཚལ་གྱིས་ཡ་གཅིག་ནི་མི་འཚལ་ལོ་ཞེས་གསོལ་ཏོ། །</s>
    <s id="1:313">རྒྱལ་པོས་བསྒོ་བ།</s>
    <s id="1:314">ཁོ་བོའི་མིག་གཉི་ག་ཁྱོད་ལ་སྦྱིན་པར་བྱས་པས་ཡ་གཅིག་བཞག་ན་</s>
    <s id="1:315">སྔར་ [252b.6]སྨྲས་པ་དང་འགལ་ལོ་ཞེས་བསྒོ་ནས།</s>
    <s id="1:316">མིག་ཡ་གཅིག་ཀྱང་ཕྱུང་སྟེ། </s>
    <s id="1:317">ལག་ཏུ་བླངས་ནས་</s>
    <s id="1:318">སྨོན་ལམ་སྔར་བཞིན་དུ་བཏབ་བོ། །</s>
    <s id="1:319">བྲམ་ཟེའི་མིག་ཏུ་བཅུག་ནས་</s>
    <s id="1:320">བྲམ་ཟེའི་མིག་གཉི་གས་མཐོང་བར་གྱུར་ཏོ། །</s>
    <s id="1:321">དེའི་ཚེ་ན་གནམ་ས་ཀུན་གཡོས་སོ། ། ལྷའི་ཕོ་བྲང་ཀུན་ཡང་འགུལ་ [252b.7]ཞིང་ལྡེག་སྟེ།</s>
    <s id="1:322">ལྷ་རྣམས་ངོ་མཚར་དུ་གྱུར་ནས་</s>
    <s id="1:323">ཐམས་ཅད་ཀྱང་བྱང་ཆུབ་སེམས་དཔས་མིག་གི་སྦྱིན་པ་བྱས་པར་མཐོང་ནས།</s>
    <s id="1:324">སྟེང་གི་ནམ་མཁའ་ལ་ལྷགས་ཏེ། </s>
    <s id="1:325">ལྷ་རྫས་ཀྱི་མེ་ཏོག་དང་། སྤོས་ཀྱི་མཆོད་པ་བྱས་ནས། </s>
    <s id="1:326">ལེགས་སོ་ལེགས་སོ་ཞེས་བསྟོད་དོ། །</s>
    <s id="1:327">བརྒྱ་བྱིན་ཡང་ [253a.1]དེར་འོངས་ཏེ།  བྱང་ཆུབ་སེམས་དཔའ་ལ་འདི་སྐད་ཅེས་སྨྲས་སོ། །</s>
    <s id="1:328">འདི་ལྟར་ཤིན་ཏུ་སྤྱད་པ་དཀའ་བ་འདིས་རྣམ་པར་སྨིན་པའི་ལས་ཅི་ཞིག་འདོད། </s>
    <s id="1:329">བྱང་ཆུབ་སེམས་དཔས་སྨྲས་པ་</s>
    <s id="1:330">བདུད་ཀྱི་རྒྱལ་པོའམ། ཚངས་པའམ། བརྒྱ་བྱིན་ནམ། རྒྱལ་ཆེན་ [253a.2]བཞིའམ། འཁོར་ལོས་སྒྱུར་བའི་རྒྱལ་པོ་ལ་སོགས་ཏེ། ཁམས་གསུམ་གྱི་བདེ་བ་འདོད་པ་མ་ཡིན་གྱིས།</s>
    <s id="1:331">བསོད་ནམས་འདིས་མངོན་པར་བྱང་ཆུབ་ནས།</s>
    <s id="1:332">སེམས་ཅན་ཐམས་ཅད་མྱ་ངན་ལས་འདས་པའི་བདེ་བ་ལ་འགོད་པའི་ཕྱིར་རོ། །</s>
    <s id="1:333">བརྒྱ་བྱིན་གྱིས་སྨྲས་པ།</s>
    <s id="1:334">[253a.3]འདི་ལྟར་མིག་ཕྱུང་བ་སྡུག་བསྔལ་བར་གྱུར་ན།</s>
    <s id="1:335">འགྱོད་པའམ། ཁྲོ་བོའི་སེམས་མ་བྱུང་ངམ།</s>
    <s id="1:336">རྒྱལ་པོས་སྨྲས་པ།</s>
    <s id="1:337">འགྱོད་པ་ཡང་མེད་དོ། །</s>
    <s id="1:338">ཁྲོ་བོའི་བག་ཀྱང་མེད་དོ། །</s>
    <s id="1:339">བརྒྱ་བྱིན་གྱིས་སྨྲས་པ།</s>
    <s id="1:340">བདག་གིས་བལྟས་ན་</s>
    <s id="1:341">མིག་གཉིས་ནས་ཁྲག་གཟག་ཅིང་</s>
    <s id="1:342">[253a.4]མདངས་ཀྱང་འགྱུར་བཞིན་དུ།</s>
    <s id="1:343">འགྱོད་པ་མེད་ཅེས་བྱས་པ་ནི་</s>
    <s id="1:344">ཡིད་ཆེས་པར་དཀའོ། །</s>
    <s id="1:345">རྒྱལ་པོས་སྨྲས་པ།</s>
    <s id="1:346">བདག་གི་མིག་སྦྱིན་པ་འདི་ལ་འགྱོད་པ་ཡང་མེད་ལ།</s>
    <s id="1:347">བླ་ན་མེད་པའི་བྱང་ཆུབ་ཐོབ་པར་འགྱུར་ཞེ་ན་</s>
    <s id="1:348">བདེན་པར་སྨྲ་བ་</s>
    <s id="1:349">འདིས་བདག་གི་མིག་གཉིས་སྔོན་བཞིན་དུ་ [253a.5]མཐོང་བར་</s>
    <s id="1:350">གྱུར་ཅིག་ཅེས་སྨྲས་མ་ཐག་ཏུ་</s>
    <s id="1:351">མིག་གཉིས་ཀྱང་སྔོན་བས་གསལ་བར་གྱུར་པས།</s>
    <s id="1:352">དེའི་ཚེ་ན་ལྷ་དང་མི་ཐམས་ཅད་ཀྱང་རབ་ཏུ་དགའ་ཞིང་ མགུ་རངས་པར་གྱུར་ཏོ། །</s>
    <s id="1:353">དེ་ནས་རྒྱལ་པོས་བྲམ་ཟེ་ལ་བསྒོ་བ།</s>
    <s id="1:354">ངས་མིག་སྦྱིན་པས་</s>
    <s id="1:355">ཁྱོད་ཀྱང་མཐོང་བར་འགྱུར་གྱིས།</s>
    <s id="1:356">ནམ་ [253a.6]སངས་རྒྱས་ན་</s>
    <s id="1:357">ཡང་ཁྱོད་ལ་ཆོས་ཀྱི་མིག་སྦྱིན་པར་བྱའོ། །</s>
    <s id="1:358">རིན་པོ་ཆེ་འདི་དག་ཀྱང་ཁྱེར་ལ་ཕྱིར་སོང་ཤིག་ཅེས་བསྒོའོ། །</s>
    <s id="1:359">བྲམ་ཟེ་མིག་དང་རིན་པོ་ཆེ་ཐོབ་ནས་</s>
    <s id="1:360">ཕྱིར་ཡུལ་དུ་ཕྱིན་པ་དང་།</s>
    <s id="1:361">རྒྱལ་པོ་དེ་ཉིད་ཀྱིས་ཀྱང་བསུས་ནས་</s>
    <s id="1:362">ཕྲད་མ་ཐག་ཏུ་མིག་ཐོབ་བམ་ཞེས་དྲིས་ [253a.7]སོ། །</s>
    <s id="1:363">བྲམ་ཟེས་སྨྲས་པ།</s>
    <s id="1:364">མིག་ཀྱང་ཐོབ་ནས་</s>
    <s id="1:365">བདག་ཀྱང་འདི་ལྟར་མཐོང་བར་གྱུར་ཏོ། །</s>
    <s id="1:366">རྒྱལ་པོས་སྨྲས་པ།</s>
    <s id="1:367">འོ་ན་ཚེ་འཕོས་སམ་མ་འཕོས་སྨྲས་པ།</s>
    <s id="1:368">ད་ལྟར་ལྷ་རྣམས་དེར་ལྷགས་ནས།</s>
    <s id="1:369">སྨོན་ལམ་བཏབ་པས་</s>
    <s id="1:370">མིག་གཉིས་སྔོན་བས་གསལ་བར་གྱུར་ཏོ། །</s>
    <s id="1:371">[253b.1]རྒྱལ་པོ་པ་ལ་དབར་ནེས་དེ་སྐད་ཅེས་སྨྲས་པ་ཐོས་ནས་</s>
    <s id="1:372">འཁམས་ཏེ་སྙིང་གས་ནས། ཚེ་འཕོས་སོ། །</s>
    <s id="1:373">ཀུན་དགའ་བོ་དེའི་ཚེ་དེའི་དུས་ན།  རྒྱལ་པོ་སྤྱན་འབྱེད་ཞེས་བྱ་བ་དེ་ནི་ད་ལྟར་ང་ཡིན་ནོ། །</s>
    <s id="1:374">པ་ལ་ད་བར་ནི་ལྷས་བྱིན་ཡིན་ནོ། །</s>
    <s id="1:375">བྲམ་ཟེ་མིག་སློང་བ་དེ་ནི་ད་ལྟར་གྱི་བྲམ་ཟེ་ [253b.2]ལོང་བ་དགྲ་བཅོམ་པ་ཐོབ་པ་འདི་ཡིན་ནོ། །</s>
    <s id="1:376">སྔར་ཡང་མིག་བྱིན་</s>
    <s id="1:377">ད་ལྟར་གྱི་བར་དུ་ཤེས་རབ་ཀྱི་མིག་བྱིན་ཏེ།</s>
    <s id="1:378">ཁྱོད་ཀྱི་ཕྱིར་སྐྱེ་བ་ཐམས་ཅད་དུ་དཀའ་བ་སྤྱད་ནས།</s>
    <s id="1:379">མངོན་པར་སངས་རྒྱས་སོ། །</s>
    <s id="1:380">ཁྱོད་ཀྱང་འབྱུང་བའི་ལམ་ལ་བརྩོན་པར་གྱིས་ཤིག །</s>
    <s id="1:381">བཅོམ་ལྡན་ [253b.3]འདས་ཀྱིས་དེ་སྐད་ཅེས་བཀའ་སྩལ་ནས།</s>
    <s id="1:382">འཁོར་མང་པོ་རྣམས་ཁ་ཅིག་ནི་རྒྱུན་དུ་ཞུགས་པ་དང་།</s>
    <s id="1:383">ལན་ཅིག་ཕྱིར་ལྡོག་པ་དང་། ཕྱིར་མི་ལྡོག་པ་དང་། དགྲ་བཅོམ་པ་ཐོབ་པར་གྱུར་ཏོ། །</s>
    <s id="1:384">ཁ་ཅིག་ནི་བླ་ན་མེད་པའི་བྱང་ཆུབ་ཏུ་སེམས་བསྐྱེད་དོ། །</s>
    <s id="1:385">ཀུན་དགའ་བོ་ [253b.4]དང་། འཁོར་མང་པོ་རྣམས་བཅོམ་ལྡན་འདས་ཀྱིས་གསུངས་པ་ལ་རྗེས་སུ་ཡི་རངས་ནས་མངོན་པར་དགའོ། །</s>
    <s id="1:386">རྒྱལ་པོ་མིག་འབྱེད་ཀྱི་ལེའུ་སྟེ་སུམ་ཅུ་ལྔ་པའོ།། །།</s>
  </p>
</text>
