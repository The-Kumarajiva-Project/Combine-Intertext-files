<?xml version='1.0' encoding='utf-8'?>
<text>
  <p id="1">
    <s id="1:1">བམ་པོ་དྲུག་པ།</s>
    <s id="1:2">འདི་སྐད་བདག་གིས་ཐོས་པའི་དུས་གཅིག་ན།</s>
    <s id="1:3">བཅོམ་ [197a.5]ལྡན་འདས་ཡངས་པ་ཅན་ན། </s>
    <s id="1:4">ཨ་མྲའི་ཚལ་ན་བཞུགས་སོ། །</s>
    <s id="1:5">དེའི་ཚེ་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་བཀའ་སྩལ་ཏོ། །</s>
    <s id="1:6">རྫུ་འཕྲུལ་གྱི་རྐང་པ་བཞི་ཐོབ་ནས་</s>
    <s id="1:7">བསྐལ་པ་གཅིག་གི་བར་དུ་འཇིག་རྟེན་ན་གནས་པར་འགྱུར་རོ། །</s>
    <s id="1:8">ངས་ཀྱང་རྫུ་འཕྲུལ་ [197a.6]གྱི་རྐང་པ་བཞི་ཤིན་ཏུ་བསྒོམས་པས།</s>
    <s id="1:9">ད་དེ་བཞིན་གཤེགས་པ་འཇིག་རྟེན་ན་སྐུ་ཚེ་ཇི་སྲིད་ཀྱི་བར་དུ་བཞུགས་པའི་རིགས་ཞེས་ལན་གསུམ་གྱི་བར་དུ་སྨྲས་ན།</s>
    <s id="1:10">དེའི་ཚེ་ཀུན་དགའ་བོ་བདུད་ཀྱིས་བསླུས་པས།</s>
    <s id="1:11">བཅོམ་ལྡན་འདས་ཀྱི་བཀའ་ཐོས་བཞིན་དུ་ཅང་མི་སྨྲ་བར་ [197a.7]འདུག་གོ། །</s>
    <s id="1:12">ཡང་བཅོམ་ལྡན་འདས་ཀྱིས་ཀུན་དགའ་བོ་ལ་དབེན་པར་སོང་སྟེ།  ཤིན་ཏུ་སོམས་ཤིག་ཅེས་བཀའ་སྩལ་ནས།</s>
    <s id="1:13">ཀུན་དགའ་བོས་འདུག་པ་ལས་ལངས་ཏེ་ཚལ་ཞིག་ཏུ་སོང་ངོ་། །</s>
    <s id="1:14">ཀུན་དགའ་བོ་སོང་བའི་འོག་ཏུ་བདུད་ཀྱི་རྒྱལ་པོ་སྡིག་ཏོ་ཅན་འོངས་ནས། </s>
    <s id="1:15">[197b.1]བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
    <s id="1:16">བཅོམ་ལྡན་འདས་ཡུན་རིང་པོར་འཇིག་རྟེན་ན་བཞུགས་ཏེ། </s>
    <s id="1:17">གདུལ་བའི་རིགས་པ་ཡང་གང་གཱའི་ཀླུང་གི་བྱེ་མ་སྙེད་བཏུལ་ནས།  འཁོར་བ་ལས་ཡོངས་སུ་བཟློག་པའི་དོན་ཀྱང་མཛད་པ་ལགས།</s>
    <s id="1:18">ད་སྐུ་ནས་ཀྱང་བགྲེས་ [197b.2]ཀྱིས་མྱ་ངན་ལས་འདའ་བར་གཤེགས་པའི་རིགས་སོ་ཞེས་གསོལ་ཏོ། །</s>
    <s id="1:19">དེ་ནས་བཅོམ་ལྡན་འདས་ཀྱིས་ས་ཉུང་ཟད་ཅིག་བླངས་ཏེ། </s>
    <s id="1:20">ཕྱག་གི་སེན་མོའི་སྟེང་དུ་བཞག་ནས། </s>
    <s id="1:21">བདུད་སྡིག་ཅན་ལ་ས་ཆེན་པོའི་ས་མང་ངམ། སེན་མོའི་སྟེང་གི་ས་མང་ཞེས་བཀའ་སྩལ་ [197b.3]ནས། </s>
    <s id="1:22">བདུད་སྡིག་ཅན་གྱིས་གསོལ་པ།</s>
    <s id="1:23">ས་ཆེན་པོའི་ས་ནི་རབ་ཏུ་མང་གི་སེན་མོའི་སྟེང་གི་ས་ནི་མང་བ་མ་ལགས་སོ། །</s>
    <s id="1:24">བཅོམ་ལྡན་འདས་ཀྱིས་བཀའ་སྩལ་པ།</s>
    <s id="1:25">ངས་བཏུལ་བའི་སེམས་ཅན་ནི་སེན་མོའི་སྟེང་གི་ས་དང་འདྲའོ། །</s>
    <s id="1:26">གང་མ་བཏུལ་བ་ནི་ས་ཆེན་པོ་དང་ [197b.4]འདྲའོ། །</s>
    <s id="1:27">བཅོམ་ལྡན་འདས་ཀྱིས་བདུད་སྡིག་ཏོ་ཅན་ལ་བཀའ་སྩལ་པ།</s>
    <s id="1:28">ད་སྟེ་ཟླ་བ་གསུམ་ནང་ཡོངས་སུ་མྱ་ངན་ལས་འདའོ་ཞེས་བཀའ་སྩལ་པ།</s>
    <s id="1:29">བདུད་སྡིག་ཏོ་ཅན་གྱིས་ཐོས་ནས་རབ་ཏུ་དགའ་མགུ་རངས་ཏེ་ཕྱིར་དོང་ངོ་། །</s>
    <s id="1:30">དེའི་ཚེ་ཀུན་དགའ་བོ་ཚལ་གྱི་ནང་ན་གཉིད་ལོག་ནས་</s>
    <s id="1:31">རྨི་ [197b.5]ལམ་དུ་ཤིང་ཆེན་པོ་ནམ་མཁའི་ཁམས་ཀུན་གཡོགས་པ་ལ་ཡལ་ག་དང་། ལོ་མ་དང་། མེ་ཏོག་དང་། འབྲས་བུ་ཤིན་ཏུ་རྒྱས་པ།</s>
    <s id="1:32">འགྲོ་བ་ཐམས་ཅད་ལ་ཕན་པའི་དོན་དུ་འགྱུར་བ།</s>
    <s id="1:33">ཤིང་དེ་ལ་ཡོན་ཏན་བརྗོད་ཀྱིས་མི་ལང་བ་རྣམ་པ་སྣ་ཚོགས་དང་ལྡན་པ་ཞིག་རྨིས་ཏེ།</s>
    <s id="1:34">རིང་ [197b.6]པོ་མ་ལོན་པར་རླུང་ཆེན་པོ་ལངས་ཏེ། </s>
    <s id="1:35">ཡལ་ག་དང་ལོ་མ་ཀུན་གྲུགས་ནས། </s>
    <s id="1:36">རྡུལ་བཞིན་དུ་འཐོར་ནས་ཀྱང་སྟོབས་ཆེན་པོའི་གནས་སུ་མེད་པར་གྱུར་ཏེ། </s>
    <s id="1:37">འགྲོ་བ་ཐམས་ཅད་ཤིན་ཏུ་མྱ་ངན་བྱེད་པ་སྙམ་རྨིས་ནས། </s>
    <s id="1:38">སད་པ་དང་མི་བདེ་ཞིང་སྐྲག་པར་གྱུར་ནས་འདི་སྙམ་དུ་ [197b.7]སེམས་སོ། །</s>
    <s id="1:39">བདག་གིས་ལྷ་དང་མི་ཐམས་ཅད་ལ་ཕན་པའི་དོན་དུ་འགྱུར་བའི་ཤིང་ཆེན་པོ་ཡོན་ཏན་ཐམས་ཅད་དང་ལྡན་པ་ཞིག་རྨིས་ནས། </s>
    <s id="1:40">རིང་པོར་མ་ལོན་པར་རླུང་ཆེན་པོས་གཏོར་ཏེ་མེད་པར་བྱས་པ་འདི།</s>
    <s id="1:41">བཅོམ་ལྡན་འདས་ནི་ཤིང་ཆེན་པོ་དང་འདྲ་བར་ཐམས་ཅད་ཀྱི་སྐྱབས་ [198a.1]སུ་གྱུར་ན།</s>
    <s id="1:42">བཅོམ་ལྡན་འདས་མྱ་ངན་ལས་འདའ་བར་མི་དགོངས་སམ་སྙམ་བསམས་ནས་ཤིན་ཏུ་སྐྲག་སྟེ། </s>
    <s id="1:43">བཅོམ་ལྡན་འདས་གང་ན་བ་དེར་འོངས་ནས། </s>
    <s id="1:44">ཞབས་ལ་སྤྱི་བོས་ཕྱག་འཚལ་ཏེ། </s>
    <s id="1:45">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
    <s id="1:46">བདག་ཚལ་ [198a.2]ན་མཆིས་པ་ལས་རྨི་ལམ་འདི་ལྟ་བུ་ཞིག་རྨི་ན། </s>
    <s id="1:47">ཇི་བཅོམ་ལྡན་འདས་མྱ་ངན་ལས་འདའ་བར་མི་དགོངས་ལགས་སམ།</s>
    <s id="1:48">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ་དེ་དེ་བཞིན་ནོ། །</s>
    <s id="1:49">ཁྱོད་ཀྱིས་སྨྲས་པ་བཞིན་ཏེ། </s>
    <s id="1:50">ང་ད་སྟེ་ཟླ་བ་གསུམ་ན་མྱ་ངན་ལས་འདའོ། །</s>
    <s id="1:51">གང་ [198a.3]རྫུ་འཕྲུལ་གྱི་རྐང་པ་བཞི་ཐོབ་པ་ནི་བསྐལ་པ་གཅིག་གི་བར་དུ་གནས་ཏེ། </s>
    <s id="1:52">ང་ཡང་རྫུ་འཕྲུལ་གྱི་རྐང་པ་བཞི་ཤིན་ཏུ་བསྒོམས་ནས་ད་དེ་བཞིན་གཤེགས་པའི་སྐུ་ཚེ་ཇི་སྲིད་ཀྱི་བར་དུ་བཞུགས་པའི་རིགས་ཞེས་</s>
    <s id="1:53">ཁྱོད་ལ་དྲིས་ན།</s>
    <s id="1:54">ལན་གསུམ་གྱི་བར་དུ་དྲིས་ཀྱང་ཁྱོད་སྨྲར་མ་བཏུབ་སྟེ། </s>
    <s id="1:55">[198a.4]ཁྱོད་སོང་བའི་འོག་ཏུ་བདུད་ཀྱི་རྒྱལ་པོ་སྡིག་ཏོ་ཅན་འོངས་ནས། </s>
    <s id="1:56">མྱ་ངན་ལས་འདའ་བར་གསོལ་བ་བཏབ་པ་ལས་ཀྱང་དེ་བཞིན་དུ་གནང་ངོ་། །</s>
    <s id="1:57">ཀུན་དགའ་བོས་དེ་སྐད་ཅེས་བཀའ་སྩལ་པ་ཐོས་ནས། </s>
    <s id="1:58">རབ་ཏུ་མི་དགའ་ཞིང་མྱ་ངན་གྱིས་གདུངས་ཏེ། </s>
    <s id="1:59">ལུས་མི་བཟོད་པར་གྱུར་ [198a.5]ཏོ། །</s>
    <s id="1:60">ཉེ་གནས་རྣམས་གཅིག་ལ་གཅིག་སྐྲན་ཏེ། </s>
    <s id="1:61">ཐམས་ཅད་མྱ་ངན་གྱིས་གདུངས་ནས། </s>
    <s id="1:62">བཅོམ་ལྡན་འདས་གང་ན་བ་དེར་སོང་ངོ་། །</s>
    <s id="1:63">དེ་ལ་བཅོམ་ལྡན་འདས་ཀྱིས་ཀུན་དགའ་བོ་དང་། ཉེ་གནས་རྣམས་ལ་བཀའ་སྩལ་པ།</s>
    <s id="1:64">རྟག་ཅེས་བྱ་བ་སུ་ཡིན། ཐམས་ཅད་ལ་ [198a.6]རྟག་པ་མེད་དེ།</s>
    <s id="1:65">ཁྱོད་ཀྱི་ཕྱིར་བྱ་བ་ཀུན་མཛད་དེ། </s>
    <s id="1:66">བསྟན་པ་ཡང་བསྟན་ཟིན་པས།</s>
    <s id="1:67">ཁྱེད་རྣམས་མྱ་ངན་མ་བྱེད་པར་བརྩོན་འགྲུས་སུ་ནན་ཏན་གྱིས་ཤིག་ཅེས་བཀའ་སྩལ་ནས།</s>
    <s id="1:68">དེའི་ཚེ་ཚེ་དང་ལྡན་པ་ཤཱ་རིའི་བུས་དེ་སྐད་དུ་བཅོམ་ལྡན་འདས་མྱ་ངན་ལས་འདའོ། ། ཞེས་ཐོས་ [198a.7]པ་དང་། མྱ་ངན་དུ་གྱུར་ཏེ་</s>
    <s id="1:69">དེ་བཞིན་གཤེགས་པ་མྱ་ངན་ལས་འདའ་བ་ནི་ཧ་ཅང་ཡང་མྱུར་ཆེས་སོ། །</s>
    <s id="1:70">ལྷ་དང་བཅས་པའི་འཇིག་རྟེན་ཐམས་ཅད་མདོངས་ཤིང་མགོན་མེད་པར་གྱུར་ཏོ་ཞེས་སྨྲས་ཏེ། </s>
    <s id="1:71">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
    <s id="1:72">བདག་ནི་བཅོམ་ལྡན་ [198b.1]འདས་མྱ་ངན་ལས་འདས་པ་མཐོང་བར་མི་བཟོད་དེ་</s>
    <s id="1:73">ཅི་ནས་ཀྱང་བདག་སྔར་མྱ་ངན་ལས་འདའོ་ཞེས་ལན་གསུམ་གྱི་བར་དུ་གསོལ་ཏོ། །</s>
    <s id="1:74">བཅོམ་ལྡན་འདས་ཀྱིས་བཀའ་སྩལ་པ།</s>
    <s id="1:75">དེ་སྟེ་ཁྱོད་དུས་ལ་བབ་པར་ཤེས་ན།</s>
    <s id="1:76">འཕགས་པ་ཐམས་ཅད་ནི་ཞི་བས་མྱ་ངན་ལས་འདའོ། །  [198b.2]ཞེས་བཀའ་སྩལ་ཏོ། །</s>
    <s id="1:77">ཤཱ་རིའི་བུས་ཀྱང་བཅོམ་ལྡན་འདས་ཀྱིས་གནང་བའི་ལུང་ཐོབ་ནས་གོས་ཚགས་བགོས་ཏེ། </s>
    <s id="1:78">བཅོམ་ལྡན་འདས་ལ་ལན་བརྒྱ་ཙམ་བསྐོར་ཏེ། </s>
    <s id="1:79">ཚིགས་སུ་བཅད་པ་རྣམ་པ་མང་པོས་བསྟོད་ནས། </s>
    <s id="1:80">སངས་རྒྱས་ཀྱི་ཞབས་དང་ཕྱག་ནས་བཟུང་སྟེ་ལན་གསུམ་ [198b.3]གྱི་བར་དུ་སྤྱི་བོ་ས་ལ་གཏུགས་ནས། </s>
    <s id="1:81">ཐལ་མོ་སྦྱར་ཏེ་འདི་སྐད་དུ་བདག་གིས་ནང་གི་ཐ་མར་ཡང་།</s>
    <s id="1:82">བཅོམ་ལྡན་འདས་མཐོང་ངོ་ཞེས་སྨྲས་ནས་བསྟི་སྟང་དང་བཅས་པས་མཆི་ཕྱག་འཚལ་ཏེ།</s>
    <s id="1:83">ཉེ་གནས་དགེ་ཚུལ་ཀྱུན་ཏེ་དང་། རྒྱལ་པོའི་ཁབ་སྔོན་སྐྱེ་བའི་གནས་གང་ན་བ་དེར་ [198b.4]སོང་ངོ་། །</s>
    <s id="1:84">དེར་ཕྱིན་པ་དང་། དགེ་ཚུལ་ཀྱུན་ཏེ་དེ་ལ་བསྒོ་བ་</s>
    <s id="1:85">ཁྱོད་སོང་ལ་གྲོང་ཁྱེར་དང་། གྲོང་རྡལ་དང་། རྒྱལ་པོའི་ཕོ་བྲང་དང་། བློན་པོའི་གནས་དང་། ཡོན་བདག་བཤེས་པའི་གནས་ཀུན་ཏུ་སོང་ལ་དེ་དག་ལ་ང་མཆི་ཕྱག་འཚལ་ལོ་བསྒོ་ཤིག །</s>
    <s id="1:86">དེ་ནས་དགེ་ཚུལ་ཀྱུན་ [198b.5]ཏེ་སློབ་དཔོན་གྱིས་བསྒོ་བ་བཞིན་དུ་ཀུན་ཏུ་སོང་ནས</s>
    <s id="1:87">འདི་སྐད་དུ་བདག་གི་མཁན་པོ་ཤཱ་རིའི་བུ་འདིར་གཤེགས་ཏེ། </s>
    <s id="1:88">མྱ་ངན་ལས་འདའ་བར་གཤེགས་ཀྱིས་ཁྱོད་ཀྱིས་མཐོང་བར་འདོད་ན་</s>
    <s id="1:89">ཀུན་གཤེགས་ཤིག་ཅེས་བསྒོའོ། །</s>
    <s id="1:90">དེའི་ཚེ་རྒྱལ་པོ་མ་སྐྱེས་དགྲ་དང་། ཁྱིམ་བདག་རིགས་ [198b.6]ཆེ་ཞིང་མཐོ་བ་དང་། ཡོན་བདག་རྣམས་དགེ་ཚུལ་གྱིས་བསྒོ་བ་ཐོས་ནས་</s>
    <s id="1:91">ཐམས་ཅད་མི་དགའ་ཞིང་མྱ་ངན་གྱིས་གདུངས་པར་གྱུར་ཏེ</s>
    <s id="1:92">ཐམས་ཅད་ཚིག་འཐུན་པར་འདི་སྐད་ཅེས་སྨྲས་སོ། །</s>
    <s id="1:93">བཙུན་པ་ཤཱ་རིའི་བུ་ཆོས་ཀྱི་གཙོ་བོ་ཆེན་པོ་འགྲོ་བ་མང་པོའི་བཤེས་གཉེན་དུ་གྱུར་པ། [198b.7]</s>
    <s id="1:94">ད་མྱ་ངན་ལས་འདའ་བ་ནི་ཧ་ཅང་ཡང་སྔ་ཆེས་སོ་ཞེས་སྨྲས་ནས་དེ་དག་མྱུར་བར་ཤཱ་རིའི་བུ་གང་ན་བ་དེར་ལྷགས་ཏེ།</s>
    <s id="1:95">ཕྱག་བྱས་ནས་འདི་སྐད་ཅེས་སྨྲས་སོ། །</s>
    <s id="1:96">བཙུན་པ་ཤཱ་རིའི་བུ་ཆོས་ཀྱི་གཙོ་བོ་ཆེན་པོ།</s>
    <s id="1:97">འགྲོ་བ་མང་པོའི་བཤེས་གཉེན་སྐུ་ཚེ་ཡོངས་སུ་གཏོང་སྟེ།</s>
    <s id="1:98">མྱ་ངན་ [199a.1]ལས་འདའོ་ཞེས་བདག་ཅག་ལ་སོགས་པ་འགྲོ་བ་མང་པོའི་མགོན་དང་དཔུང་གཉེན་མེད་པར་འགྱུར་རོ། །</s>
    <s id="1:99">དེ་ནས་ཤཱ་རིའི་བུས་འཁོར་མང་པོ་ལ་སྨྲས་པ།</s>
    <s id="1:100">ཐམས་ཅད་ནི་མི་རྟག་པ་སྟེ།</s>
    <s id="1:101">སྐྱེ་བ་ཡང་མཐར་འཆི་ལ།</s>
    <s id="1:102">འདུས་པ་ཡང་མཐར་འབྲལ་བས།</s>
    <s id="1:103">ཁམས་གསུམ་ [199a.2]ནི་སྡུག་བསྔལ་བ་དང་བཅས་པས་ན།</s>
    <s id="1:104">གང་ཞིག་བདེ་བར་འགྱུར། </s>
    <s id="1:105">ཁྱོད་ནི་སྔོན་དགེ་བའི་རྩ་བས་སངས་རྒྱས་འཇིག་རྟེན་དུ་གཤེགས་པ་དང་ཡང་ཕྲད་མོད་ཀྱིས།</s>
    <s id="1:106">མདོ་སྡེ་དང་ཆོས་ཐོས་པ་ཤིན་ཏུ་དཀའ།</s>
    <s id="1:107">མིའི་ལུས་ཐོབ་པ་ཡང་ཤིན་ཏུ་དཀའ་བ་ཡིན་གྱིས།</s>
    <s id="1:108">བསོད་ནམས་ཀྱི་ཚོགས་སུ་ [199a.3]འགྱུར་ཞིང་འཁོར་བ་ལས་གྲོལ་བའི་ལས་ལ་བརྩོན་པར་གྱིས་ཤིག་ཅེས།</s>
    <s id="1:109">ཐབས་མཁས་པ་རྣམ་པ་སྣ་ཚོགས་ཀྱིས་འཁོར་མང་པོ་ལ་ཇི་ལྟར་ནད་པ་ལ་སྨན་གཏོང་བ་བཞིན་དུ་རྒྱ་ཆེར་བསྟན་ཏེ</s>
    <s id="1:110">འཁོར་མང་པོ་ལ་ཆོས་བསྟན་ནས་ཁ་ཅིག་ནི་འབྲས་བུ་དང་པོ་ནས་འབྲས་བུ་གསུམ་པའི་ [199a.4]བར་དུ་ཐོབ་པར་གྱུར། </s>
    <s id="1:111">ཁ་ཅིག་ནི་རབ་ཏུ་བྱུང་ནས་དགྲ་བཅོམ་པར་གྱུར། </s>
    <s id="1:112">ཁ་ཅིག་ནི་རང་སངས་རྒྱས་སུ་གྲུབ་པར་ཡི་དམ་བཅས་ཏེ་ཆོས་བསྟན་པ་ཐོས་ནས། </s>
    <s id="1:113">ཕྱག་འཚལ་ནས་སོ་སོར་དོང་ངོ་། །</s>
    <s id="1:114">དེ་ནས་ཤཱ་རིའི་བུ་དེའི་ནུབ་མོ་ནམ་གྱི་ཆ་སྨད་ལ།</s>
    <s id="1:115">ལུས་དང་སེམས་དྲང་པོར་ [199a.5]བཞག་སྟེ།</s>
    <s id="1:116">སེམས་རྩེ་གཅིག་ཏུ་བསམ་གཏན་དང་པོ་ལ་ཞུགས་སོ། །</s>
    <s id="1:117">བསམ་གཏན་དང་པོ་ལས་བྱུང་ནས།</s>
    <s id="1:118">བསམ་གཏན་གཉིས་པ་ལ་ཞུགས།</s>
    <s id="1:119">བསམ་གཏན་གཉིས་པ་ལས་བྱུང་ནས། </s>
    <s id="1:120">བསམ་གཏན་གསུམ་པ་ལ་ཞུགས། </s>
    <s id="1:121">བསམ་གཏན་གསུམ་པ་ལས་བྱུང་ནས། </s>
    <s id="1:122">[199a.6]བསམ་གཏན་བཞི་པ་ལ་ཞུགས། </s>
    <s id="1:123">བསམ་གཏན་བཞི་པ་ལས་བྱུང་ནས་ནམ་མཁའ་མཐའ་ཡས་སྐྱེ་མཆེད་ཀྱི་ཏིང་ངེ་འཛིན་ལ་ཞུགས། </s>
    <s id="1:124">ནམ་མཁའ་མཐའ་ཡས་སྐྱེ་མཆེད་ཀྱི་ཏིང་ངེ་འཛིན་ལས་བྱུང་ནས། </s>
    <s id="1:125">རྣམ་ཤེས་མཐའ་ཡས་སྐྱེ་མཆེད་ཀྱི་ཏིང་ངེ་འཛིན་ལ་ཞུགས། </s>
    <s id="1:126">རྣམ་ཤེས་མཐའ་ [199a.7]ཡས་སྐྱེ་མཆེད་ཀྱི་ཏིང་ངེ་འཛིན་ལས་བྱུང་ནས། </s>
    <s id="1:127">ཅུང་ཟད་མེད་པའི་སྐྱེ་མཆེད་ཀྱི་ཏིང་ངེ་འཛིན་ལ་ཞུགས། </s>
    <s id="1:128">ཅུང་ཟད་མེད་པའི་སྐྱེ་མཆེད་ཀྱི་ཏིང་ངེ་འཛིན་ལས་བྱུང་ནས། </s>
    <s id="1:129">འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་ཏིང་ངེ་འཛིན་ལ་ཞུགས། </s>
    <s id="1:130">འདུ་ཤེས་མེད་འདུ་ཤེས་མེད་མིན་གྱི་སྐྱེ་ [199b.1]མཆེད་ཀྱི་ཏིང་ངེ་འཛིན་ལས་བྱུང་ནས། </s>
    <s id="1:131">འགོག་པའི་ཏིང་ངེ་འཛིན་ལ་ཞུགས། </s>
    <s id="1:132">འགོག་པའི་ཏིང་ངེ་འཛིན་ལས་བྱུང་ནས། </s>
    <s id="1:133">མྱ་ངན་ལས་འདའ་བར་ཞུགས་སོ། །</s>
    <s id="1:134">དེའི་ཚེ་ན་བརྒྱ་བྱིན་ལྷའི་དབང་པོས་ཤཱ་རིའི་བུ་མྱ་ངན་ལས་འདའ་བར་ཤེས་ནས། </s>
    <s id="1:135">ལྷའི་འཁོར་བརྒྱ་སྟོང་མང་པོ་དང་སོ་སོ་ [199b.2]ནས་མེ་ཏོག་དང་། སྤོས་ལ་སོགས་པ་མཆོད་པའི་ཡོ་བྱད་ཐོགས་ཏེ།</s>
    <s id="1:136">ཕྱོགས་དེར་ལྷགས་ནས། </s>
    <s id="1:137">སྟེང་གི་ནམ་མཁའ་ལ་བར་མཚམས་མེད་པར་འཁོད་དེ། </s>
    <s id="1:138">མཆི་མ་ཆར་བཞིན་དུ་བླགས་ནས། </s>
    <s id="1:139">མེ་ཏོག་གིས་པུས་མོ་ནུབ་པ་ཙམ་དུ་གཏོར་ནས། </s>
    <s id="1:140">འདི་སྐད་དུ་བཙུན་པ་ཤཱ་རིའི་བུའི་ཤེས་ [199b.3]རབ་ནི་ཟབ་ཁྱད་རྒྱ་མཚོ་ཙམ་སྟེ། </s>
    <s id="1:141">ཇི་ལྟར་རིགས་པའི་བློ་དང་ལྡན་པ་གསུང་གི་སྤོབས་པ་ནི་ཆུ་མིག་དང་འདྲ་སྟེ། </s>
    <s id="1:142">ཚུལ་ཁྲིམས་དང་ཏིང་ངེ་འཛིན་དང་། ཤེས་རབ་དང་ལྡན། </s>
    <s id="1:143">ཆོས་ཀྱི་གཙོ་བོ་ཆེན་པོ་དེ་བཞིན་གཤེགས་པའི་རྗེས་སུ་ཆོས་ཀྱི་འཁོར་ལོ་རྒྱས་པར་བསྐོར་བ།</s>
    <s id="1:144">དེང་ [199b.4]མྱ་ངན་ལས་འདའ་བ་ནི་ཤིན་ཏུ་སྔ་ཆེས་སོ། །</s>
    <s id="1:145">གྲོང་ཁྱེར་དེའི་ནང་དང་ཕྱི་རོལ་ན་འདུག་པའི་མི་ཐམས་ཅད་ཀྱིས།</s>
    <s id="1:146">ཤཱ་རིའི་བུ་མྱ་ངན་ལས་འདས་སོ་ཞེས་ཐོས་ནས།</s>
    <s id="1:147">ཐམས་ཅད་ཀྱི་མར་དང་འབྲུ་མར་བསུང་ཅན་སྤོས་དང་། མེ་ཏོག་དང་། མཆོད་པའི་ཡོ་བྱད་ཐོགས་ཏེ། </s>
    <s id="1:148">[199b.5]ཐམས་ཅད་ལྷགས་ནས་ལུས་ཀྱིས་མི་བཟོད་པར་མྱ་ངན་གྱིས་གདུངས་ཏེ། </s>
    <s id="1:149">སོ་སོ་ནས་ཐོགས་པའི་ཡོ་བྱད་ཀྱིས་མཆོད་པ་བྱས་སོ། །</s>
    <s id="1:150">དེ་ནས་བརྒྱ་བྱིན་ལྷའི་དབང་པོས།</s>
    <s id="1:151">བི་ཤྭ་ཀརྨ་ལ་བསྒོ་བ་ཁྱོད་ཀྱིས་རིན་པོ་ཆེ་མང་པོས་བརྒྱན་པའི་ཤིང་རྟ་སྦྱོར་ཅིག །</s>
    <s id="1:152">ཤཱ་རིའི་བུའི་པུར་བཞག་པར་ [199b.6]བྱའོ་ཞེས་བསྒོའོ། །</s>
    <s id="1:153">དེ་ནས་ལྷ་དང་། ཀླུ་དང་། གནོད་སྦྱིན་དང་། རྒྱལ་པོ་དང་། བློན་པོ་དང་། ཡུལ་མི་ཐམས་ཅད་ཀྱིས་ཆོ་ངེས་བཏབ་སྟེ་</s>
    <s id="1:154">གང་ན་ཐང་བདེ་བར་བསྐྱལ་ལོ། །</s>
    <s id="1:155">བརྒྱ་བྱིན་ལྷའི་དབང་པོས་གནོད་སྦྱིན་རྣམས་ལ་ཁྱོད་ཀྱིས་རྒྱ་མཚོའི་ངོགས་ནས་གླང་མགོ་ཙན་དན་ [199b.7]ལོང་ཤིག་ཅེས་བསྒོ་ནས།</s>
    <s id="1:156">གནོད་སྦྱིན་རྣམས་ཀྱིས་རྒྱ་མཚོའི་ངོགས་ནས་ཙན་དན་བླངས་ཏེ། </s>
    <s id="1:157">སྤུངས་ནས། </s>
    <s id="1:158">དེའི་སྟེང་དུ་པུར་བཞག་སྟེ་མར་དང་འབྲུ་མར་གྱིས་གཏོར་ནས་མེ་གཏོང་ངོ་། །</s>
    <s id="1:159">འཁོར་དེ་དག་ཀུན་གྱིས་ཕྱག་འཚལ་ཏེ་ཕྱིར་དོང་ངོ་། །</s>
    <s id="1:160">མེ་ཤི་བའི་འོག་ཏུ་དགེ་ཚུལ་ཀྱུན་ [200a.1]ཏེས་སློབ་དཔོན་གྱི་རིང་བསྲེལ་དང་།</s>
    <s id="1:161">ལྷུང་བཟེད་དང་ཆོས་གོས་གསུམ་ཐོགས་ཏེ།</s>
    <s id="1:162">སངས་རྒྱས་གང་ན་བ་དེར་སོང་སྟེ་ཞབས་ལ་མགོ་བོས་ཕྱག་འཚལ་ཏེ། </s>
    <s id="1:163">པུས་མོའི་ལྷ་ང་ས་ལ་བཙུགས་ནས། </s>
    <s id="1:164">བདག་གི་སློབ་དཔོན་ནི་མྱ་ངན་ལས་འདས་ཏེ། </s>
    <s id="1:165">རིང་བསྲེལ་དང་། [200a.2]ཆོས་གོས་དང་། ལྷུང་བཟེད་ནི་འདི་དག་ལགས་སོ་ཞེས་གསོལ་ཏོ། །</s>
    <s id="1:166">དེའི་ཚེ་ཀུན་དགའ་བོས་དགེ་ཚུལ་གྱིས་སྨྲས་པ་ཐོས་ནས། </s>
    <s id="1:167">མྱ་ངན་གྱིས་ཤིན་ཏུ་གདུངས་ཏེ། </s>
    <s id="1:168">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
    <s id="1:169">ཤཱ་རིའི་བུ་ཆོས་ཀྱི་བདག་པོ་གཙོ་བོ་ཆེན་པོ་ཡང་མྱ་ངན་ལས་ [200a.3]འདས་ན་བདག་ཅག་གིས་སུ་ལ་གནས་བཅའ་ཞིང་སྐྱབས་སུ་མཆི་བར་བགྱི། </s>
    <s id="1:170">བཅོམ་ལྡན་འདས་ཀྱིས་བཀའ་སྩལ་པ།</s>
    <s id="1:171">ཤཱ་རིའི་བུ་མྱ་ངན་ལས་འདས་ཀྱང་ཚུལ་ཁྲིམས་དང་། ཏིང་ངེ་འཛིན་དང་། ཤེས་རབ་དང་།</s>
    <s id="1:172">རྣམ་པར་གྲོལ་བ་དང་། རྣམ་པར་གྲོལ་བའི་ཡེ་ཤེས་གཟིགས་པ་ [200a.4]དང་།</s>
    <s id="1:173">ཆོས་ཀྱི་སྐུ་ནི་མྱ་ངན་ལས་མ་འདས་སོ། །</s>
    <s id="1:174">ཤཱ་རིའི་བུ་ནི་ང་ད་ལྟར་འབའ་ཞིག་མྱ་ངན་ལས་འདའ་བར་མཐོང་བར་མི་བཟོད་དེ། </s>
    <s id="1:175">སྔར་མྱ་ངན་ལས་འདས་པ་འདིར་མ་ཟད་ཀྱི།</s>
    <s id="1:176">སྔོན་འདས་པའི་དུས་ན་ང་ཚེ་འཕོ་བ་ལ་མི་བཟོད་ནས་སྔར་ཚེ་འཕོས་སོ། །</s>
    <s id="1:177">ཀུན་དགའ་བོས་ [200a.5]ཐལ་མོ་སྦྱར་ཏེ། </s>
    <s id="1:178">བཅོམ་ལྡན་འདས་ལ་གསོལ་པ།</s>
    <s id="1:179">སྔོན་བཅོམ་ལྡན་འདས་སྐུ་ཚེའི་སྔ་མ་ལ་ཡང་སྔར་གུམ་ནས།</s>
    <s id="1:180">ཕྱིས་གཤེགས་པའི་དངོས་པོ་རྒྱས་པར་བསྟན་དུ་གསོལ། </s>
    <s id="1:181">བཅོམ་ལྡན་འདས་ཀྱིས་ཀུན་དགའ་བོ་ལ་འདི་སྐད་ཅེས་བཀའ་སྩལ་པ།</s>
    <s id="1:182">སྔོན་འདས་པའི་བསྐལ་པ་ཚད་ [200a.6]མེད་གྲངས་མེད་བསམ་གྱིས་མི་ཁྱབ་པ་འདས་པའི་སྔོན་རོལ་དུ།</s>
    <s id="1:183">འཛམ་བུའི་གླིང་འདིར་ཡུལ་ཆེ་གེ་མོ་ཞིག་ན་རྒྱལ་པོ་ཟླ་འོད་ཅེས་བྱ་བ་འཛམ་བུའི་གླིང་ལ་དབང་བ་རྒྱལ་ཕྲན་བརྒྱད་ཁྲི་བཞི་སྟོང་དང་།</s>
    <s id="1:184">ལྗོངས་སྟོང་ཕྲག་དྲུག་ཅུའི་ནང་ན་གྲོང་ཁྱེར་ཁྲི་ཕྲག་བརྒྱད་ཅུ་ལ་དབང་བྱེད་པ་ཞིག་བྱུང་ [200a.7]ངོ་། །</s>
    <s id="1:185">རྒྱལ་པོ་དེ་ལ་བཙུན་མོ་སྟོང་ཕྲག་ཉི་ཤུ་ཡོད་དེ། །</s>
    <s id="1:186">བཙུན་མོ་ཆེ་བ་ནི་མེ་ཏོག་སྦྱིན་པ་ཞེས་བྱ། </s>
    <s id="1:187">བཙུན་མོ་འབྲིང་པོ་ནི་སྤྱན་ཆེན་པོ་ཞེས་བྱ་སྟེ། </s>
    <s id="1:188">རྒྱལ་པོ་དེ་ལ་རྒྱལ་བུ་ལྔ་བརྒྱ་ཙམ་རྙེད་དོ། །</s>
    <s id="1:189">རྒྱལ་པོའི་བུ་ཐུ་བོ་རྒྱལ་ཚབ་ནི་ཚུལ་ཁྲིམས་བཟང་པོ་ཞེས་བྱ། </s>
    <s id="1:190">རྒྱལ་པོ་བཞུགས་ [200b.1]པའི་ཕོ་བྲང་ནི་འཚོ་བ་བཟང་པོ་ཞེས་བྱ་སྟེ། </s>
    <s id="1:191">ཕོ་བྲང་དེའི་ཆུ་ཞེང་གབ་པར་དཔག་ཚད་བཞི་བརྒྱ་ཡོད་དེ། </s>
    <s id="1:192">གསེར་དང་། དངུལ་དང་། བཻ་དཱུརྱ་དང་། ཤེལ་ལས་བྱས་སོ། །</s>
    <s id="1:193">སྐྱེད་མོས་ཚལ་གྱི་ནང་ན་གསེར་དང་། དངུལ་དང་། བཻ་དཱུརྱ་དང་། ཤེལ་གྱི་ཤིང་ཚར་བཞི་ཡོད་དོ། །</s>
    <s id="1:194">ཁ་ཅིག་ [200b.2]གི་ཡལ་ག་ནི་གསེར། ལོ་མ་ནི་དངུལ།</s>
    <s id="1:195">ཁ་ཅིག་གི་ཡལ་ག་ནི་དངུལ། ལོ་མ་ནི་གསེར།</s>
    <s id="1:196">ཁ་ཅིག་གི་ཡལ་ག་ནི་བཻདཱུརྱ། ལོ་མ་ནི་ཤེལ།</s>
    <s id="1:197">ཁ་ཅིག་གི་ཡལ་ག་ནི་ཤེལ། ལོ་མ་ནི་བཻ་དཱུརྱ་སྟེ།</s>
    <s id="1:198">རིན་པོ་ཆེའི་རྫིང་རྣམས་ཀྱང་གསེར་དང་། དངུལ་དང་། བཻ་དཱུརྱ་དང་། ཤེལ་ལས་ [200b.3]བྱས་པ།</s>
    <s id="1:199">རྫིང་གི་ཞབས་ཀྱང་རིན་པོ་ཆེ་སྣ་བཞིའི་བྱེ་མས་བདལ་བ།</s>
    <s id="1:200">རྒྱལ་པོའི་ཕོ་བྲང་ཉི་ཚེ་ཁོ་ར་ཁོར་ཡུག་ཏུ་དཔག་ཚད་བཞི་བཅུའི་བར་དུ་གསེར་དང་། དངུལ་དང་། བཻ་དཱུརྱ་དང་། ཤེལ་གྱིས་ཆལ་པར་བཀང་ངོ་། །</s>
    <s id="1:201">ཡུལ་དེ་ན་གནས་པའི་མི་རྣམས་བདེ་ཞིང་སྐྱིད་པ་ལོ་ལེགས་པ་ལོངས་སྤྱོད་ [200b.4]འབྱོར་པ། རིན་པོ་ཆེ་དམ་པ་གྲངས་མེད་པ་བདོག་པར་གྱུར་ཏོ། །</s>
    <s id="1:202">དེའི་ཚེ་རྒྱལ་པོའི་ཕོ་བྲང་ན་འདུག་པ་ལས་རྟག་ཏུ་འདི་སྙམ་དུ་བསམ་པ་སྐྱེས་སོ། །</s>
    <s id="1:203">འཇིག་རྟེན་ན་གནས་པ་དག་བཙན་ཞིང་ཆེ་བ་ལ་ཐམས་ཅད་ཀྱིས་བཀུར་སྟི་བྱེད་པར་འགྱུར་རོ་སྙམ་དུ་བསམས་མ་ཐག་ཏུ་འདོད་པ་ལྔའི་ལོངས་ [200b.5]སྤྱོད་དམ་པ་ཡིད་བཞིན་དུ་གྲུབ་སྟེ</s>
    <s id="1:204">འདི་ལྟར་འབྲས་བུ་མཆོག་ཐོབ་པ་ཡང་སྔོན་བསོད་ནམས་ཀྱི་ཚོགས་བསྐྱེད་པ་ལས་གྱུར་ཏེ། </s>
    <s id="1:205">དཔེར་ན་ཞིང་པ་དག་ཀྱང་དཔྱིད་ས་བོན་མང་དུ་བཏབ་ན། </s>
    <s id="1:206">སྟོན་མང་དུ་བསྡུར་ཡོད་དོ་སྙམ་རེ་བ་ཡོད་དོ། །</s>
    <s id="1:207">བདག་ཀྱང་དེ་དང་འདྲ་སྟེ། </s>
    <s id="1:208">སྔོན་བསོད་ནམས་ [200b.6]ཀྱི་ཚོགས་བསྐྱེད་པས་ད་ལྟར་འདི་ལྟ་བུ་གྲུབ་པར་གྱུར་ཏོ། །</s>
    <s id="1:209">ད་ལྟར་གྱི་དུས་སུ་ས་བོན་མ་བསྐྱེད་ན་ཕྱིས་རེ་བ་མེད་དོ་སྙམ་བསམས་ནས། </s>
    <s id="1:210">བློན་པོ་རྣམས་ལ་ད་ནི་བདག་གི་རིན་པོ་ཆེ་དང་།</s>
    <s id="1:211">ལོངས་སྤྱོད་ཀུན་སྦྱིན་པའི་ཕྱིར་གྲོང་ཁྱེར་གྱི་སྒོ་དང་ཚོང་དུས་ཀྱི་མདོར་སྤུངས་ཏེ།</s>
    <s id="1:212">སེམས་ཅན་ལ་ [200b.7]ཡིད་བཞིན་དུ་ཅི་བདོག་པ་སྦྱིན་པར་བྱའོ། །</s>
    <s id="1:213">གཞན་ཡང་རྒྱལ་ཕྲན་བརྒྱད་ཁྲི་བཞི་སྟོང་ཡོད་པ་ལས།</s>
    <s id="1:214">བང་མཛོད་ཅི་ཡོད་པ་ཐམས་ཅད་འགྲོ་བ་མང་པོ་ལ་སྦྱིན་པར་བཀར་བཏགས་སོ་ཞེས་བསྒོ་ནས་གསེར་གྱི་རྒྱལ་མཚན་བསྒྲེངས་ཏེ།</s>
    <s id="1:215">གསེར་གྱི་རྔ་བརྡུངས་ནས་ཕྱོགས་སུ་རྒྱས་པར་ [201a.1]ཀུན་གྱིས་ཐོས་ཤིང་ཤེས་པར་ཤིན་ཏུ་བསྒྲགས་སོ། །</s>
    <s id="1:216">དེའི་ཚེ་ཡུལ་དེ་ན་འཁོད་པའི་དགེ་སྦྱོང་དང་བྲམ་ཟེ་དང་། དབུལ་ཕོངས་པ་དང་། མགོན་མེད་པ་དང་། རྒན་པ་དང་། ལོངས་སྤྱོད་ཀྱིས་བྲེལ་བ་ཐམས་ཅད་སྤྲིན་བཞིན་དུ་འདུས་ཏེ</s>
    <s id="1:217">གང་གོས་འདོད་ [201a.2]པ་ལ་གོས་དང་།</s>
    <s id="1:218">ཟས་འདོད་པ་ལ་ཟས།</s>
    <s id="1:219">གསེར་དངུལ་དང་ནོར་བུ་རིན་པོ་ཆེ་འདོད་པ་ལ་ནི་གསེར་དངུལ་དང་ནོར་བུ་རིན་པོ་ཆེ། ནད་པ་རྣམས་ལ་ནི་ནད་ཀྱི་རྐྱེན་སྨན་ལ་སོགས་པ་ཅི་འདོད་པ་ཡིད་བཞིན་དུ་སྦྱིན་ནོ། །</s>
    <s id="1:220">དེའི་ཚེ་ན་འཛམ་བུའི་གླིང་ན་འཁོད་པའི་འགྲོ་བ་ཐམས་ཅད་རྒྱལ་པོའི་བཀའ་ [201a.3]དྲིན་གྱིས་ཐམས་ཅད་བདེ་ཞིང་སྐྱིད་པའི་གླུ་ལེན་བྲོ་བརྡུང་། ཚིགས་སུ་བཅད་པས་བསྟོད་དོ། །</s>
    <s id="1:221">རྒྱལ་པོའི་མིང་སྙན་པ་མཐའ་འོག་ཀུན་ཏུ་བསྒྲགས་ནས་བཀའ་མི་ཉན་པ་མེད་དོ། །</s>
    <s id="1:222">དེའི་ཚེ་ཡུལ་གྱི་མཐའ་འཁོབ་ན་རྒྱལ་པོ་ཆུང་ངུ་བྱི་མ་སེ་ན་ཞེས་བྱ་བ་ཞིག་རྒྱལ་པོ་ཟླ་འོད་ལ་ཕྲག་ [201a.4]དོག་སྐྱེས་ཏེ། </s>
    <s id="1:223">བདེ་བར་ཉལ་དུ་མེད་དོ། །གཉིད་ཀྱང་མི་བྲོ་བས་འདི་སྙམ་དུ་བསམས་སོ། །</s>
    <s id="1:224">རྒྱལ་པོ་ཟླ་འོད་མེད་པར་མ་བྱས་ཀྱི་བར་དུ་བདག་གི་མིང་གྲགས་པར་མི་འགྱུར་གྱིས་བདག་གིས་ཡུལ་ཕྱོགས་ན་འཁོད་པའི་ཀུན་ཏུ་རྒྱུ་དག་བོས་ལ།</s>
    <s id="1:225">ཀུན་ཏུ་བསྒྲུབ་ཏུ་གཞུག་པའི་ཐབས་ [201a.5]བྱའོ་སྙམ་བསམས་ནས</s>
    <s id="1:226">བདག་གི་ཡུལ་ན་འཁོད་པའི་ཀུན་ཏུ་རྒྱུ་བོས་ནས། </s>
    <s id="1:227">ཁ་ཟས་རོ་བརྒྱ་དང་ལྡན་པ་རྣམ་པ་སྣ་ཚོགས་སྦྱར་ཏེ། </s>
    <s id="1:228">བསྟི་སྟང་དང་བཅས་པས་ཟླ་བ་གསུམ་གྱི་བར་དུ་མཆོད་པ་བྱས་ནས། </s>
    <s id="1:229">ཀུན་ཏུ་རྒྱུ་རྣམས་ལ་འདི་སྐད་ཅེས་སྨྲས་སོ། །</s>
    <s id="1:230">ང་ནི་མྱ་ངན་གྱིས་ [201a.6]ནོན་ཏེ། </s>
    <s id="1:231">ཉིན་མཚན་དུ་མི་བདེ་ན་ཁྱོད་ནི་ཆོས་སྤྱོད་པ་ཡིན་ཏེ། </s>
    <s id="1:232">མཆོད་པའི་གནས་ཡིན་ན། </s>
    <s id="1:233">ངའི་མྱ་ངན་མེད་པར་བྱ་བའི་ཐབས་སོམས་ཤིག །</s>
    <s id="1:234">བྲམ་ཟེ་རྣམས་ཀྱིས་སྨྲས་པ།</s>
    <s id="1:235">རྒྱལ་པོ་ཅིའི་སླད་དུ་ཐུགས་ངན་མཛད་པ་བདག་ཅག་ལ་གསུངས་ཤིག །</s>
    <s id="1:236">ཅི་ནུས་ཀྱིས་ [201a.7]རྒྱལ་པོའི་ཐུགས་ངན་མ་མཆིས་པར་བགྱིའོ། །</s>
    <s id="1:237">རྒྱལ་པོས་སྨྲས་པ།</s>
    <s id="1:238">རྒྱལ་པོ་ཟླ་འོད་དེ་ཡོན་ཏན་ཀུན་ཏུ་གྲགས་པས་དེ་ཐམས་ཅད་ཀྱིས་བསྙེན་བཀུར་བྱེད་ན།</s>
    <s id="1:239">ང་འབའ་ཞིག་ཡོན་ཏན་མ་གྲགས་ཏེ། </s>
    <s id="1:240">རྒྱལ་པོ་དེ་མེད་པར་བྱས་པ་དགའ་ན། </s>
    <s id="1:241">ཁྱོད་ལ་ཐབས་ཅི་ཡོད་པ་ [201b.1]སྨྲོས་ཤིག །</s>
    <s id="1:242">བྲམ་ཟེ་རྣམས་ཀྱིས་དེ་སྐད་ཅེས་བསྒོ་བ་ཐོས་ནས།</s>
    <s id="1:243">སོ་སོ་ནས་གཅིག་ལ་གཅིག་འདི་སྐད་ཅེས་སྨྲས་སོ། །</s>
    <s id="1:244">རྒྱལ་པོ་ཟླ་འོད་འདི་ནི་སྙིང་རྗེ་དང་ལྡན་ཏེ། </s>
    <s id="1:245">འགྲོ་བ་ཐམས་ཅད་ལ་དྲིན་གྱིས་ཁྱབ་ཅིང་དབུལ་ཕོངས་པ་ལ་ཡང་ཕ་མ་ལྟ་བུར་གྱུར་པས།</s>
    <s id="1:246">བདག་ཅག་ནི་ཚེ་འཕོས་ལ་ [201b.2]ཐུག་ཀྱང་དེ་ལ་སུ་ཞིག་གནོད་པ་བྱེད་མི་ནུས་སོ། །ཞེས་སྨྲས་སོ། །</s>
    <s id="1:247">འཚོ་བ་ལ་ཡང་མ་བལྟས་ཏེ་སོ་སོར་གྱེས་སོ། །</s>
    <s id="1:248">རྒྱལ་པོ་བྱི་མ་སེ་ན་དེ་སྐད་ཅེས་སྨྲས་པ་ཐོས་ནས།</s>
    <s id="1:249">ལྷག་པར་མི་དགའ་སྟེ་འདི་སྐད་ཅེས་བཀར་བཏགས་སོ། །</s>
    <s id="1:250">གང་སུ་ལ་ཡང་རུང་ངའི་ཕྱིར་རྒྱལ་པོ་ཟླ་འོད་ཀྱི་ [201b.3]མགོ་བཅད་དེ་ འོངས་ན་</s>
    <s id="1:251">རྒྱལ་སྲིད་ཕྱེད་ཕྱེད་ཀྱང་སྦྱིན་ཞིང་བུ་མོ་ཡང་ཆུང་མར་སྦྱིན་ཞེས་བཀར་བཏགས་པ་དང་།</s>
    <s id="1:252">དེའི་ཚེ་རི་བྲགས་ཀྱི་གོང་ན་བྲམ་ཟེ་ལེའུ་ཏེ་ཙ་ཞེས་བྱ་བས་ཐོས་ཏེ</s>
    <s id="1:253">རྒྱལ་པོ་དེ་གང་ན་བ་དེར་འོངས་ནས་རབ་ཏུ་དགའ་སྟེ། </s>
    <s id="1:254">དེ་སྐད་དུ་བདག་གིས་ནི་རྒྱལ་པོའི་དགོངས་པ་བཞིན་དུ་ [201b.4]བསྒྲུབ་ནུས་སོ་ཞེས་གསོལ་ཏོ། །</s>
    <s id="1:255">རྒྱལ་པོས་སྨྲས་པ། དེ་ལྟར་བསྒྲུབ་ན་ཉི་མ་གང་ལ་འགྲོ་བར་བྱ། </s>
    <s id="1:256">བྲམ་ཟེས་སྨྲས་པ།</s>
    <s id="1:257">བདག་གི་ལམ་རྒྱགས་སྩོལ་ཅིག་དང་།</s>
    <s id="1:258">ད་སླན་ཅད་ཞག་བདུན་ན་མཆིའི་ཞེས་གསོལ་པ་དང་།</s>
    <s id="1:259">བྲམ་ཟེ་དེ་ཞག་བདུན་གྱི་བར་དུ་བདག་གི་ལུས་ [201b.5]བསྲུང་བའི་སྔགས་བྱས་ནས་</s>
    <s id="1:260">རྒྱལ་པོ་ལ་མཆི་ཕྱག་བྱས་ཏེ</s>
    <s id="1:261">ལམ་དུ་ཞུགས་ནས་སོང་ངོ་། །</s>
    <s id="1:262">དེའི་ཚེ་རྒྱལ་པོ་ཟླ་འོད་ཀྱི་ཡུལ་ན་ལྟས་ངན་རྣམ་པ་སྣ་ཚོགས་བྱུང་སྟེ། </s>
    <s id="1:263">ས་ཀུན་གས་པ་དང་།</s>
    <s id="1:264">གློག་འགྱུ་བ་དང་།</s>
    <s id="1:265">སྐར་མ་ལྷུང་བ་དང་།</s>
    <s id="1:266">ཉིན་མཚན་དུ། ཡུལ་རྨུགས་དང་། [201b.6]</s>
    <s id="1:267">འབྲུག་གྲག་པ་དང་།</s>
    <s id="1:268">སེར་བ་དང་།</s>
    <s id="1:269">གནམ་ལྕགས་དང་།</s>
    <s id="1:270">བྱ་མང་པོས་ནམ་མཁའ་ལ་སྙིང་རྗེ་རྗེའི་སྐད་ཟེར་ཞིང་ནམ་མཁའ་ལ་རང་ལྷུང་བ་དང་།</s>
    <s id="1:271">སྟག་དང་།</s>
    <s id="1:272">གཟིག་དང་།</s>
    <s id="1:273">སྤྱང་ཀི་དང་།</s>
    <s id="1:274">གཅན་གཟན་དང་། རི་དགས་ལ་སོགས་པ་རྒྱུགས་མཆོངས་ཤིང་ [201b.7]སྐད་མི་སྙན་པ་ཟེར་བ་དང་།</s>
    <s id="1:275">རྒྱལ་ཕྲན་བརྒྱད་ཁྲི་བཞི་སྟོང་གི་རྨི་ལམ་དུ་རྒྱལ་པོ་ཆེན་པོའི་གསེར་གྱི་རྒྱལ་མཚན་ཆག་པ་དང་།</s>
    <s id="1:276">གསེར་གྱི་རྔ་རལ་བར་རྨིས་སོ། །</s>
    <s id="1:277">བློན་པོ་ཟླ་བ་ཆེན་པོ་ཞེས་བྱ་བའི་རྨི་ལམ་དུ། ཡི་དགས་ཞིག་གིས་རྒྱལ་པོའི་གསེར་གྱི་ཅོད་པན་ཕྲོགས་པ་ [202a.1]རྨིས་ཏེ། </s>
    <s id="1:278">ཐམས་ཅད་ཀྱང་ལུས་ཀྱིས་མི་བཟོད་པ་ཙམ་དུ་མྱ་ངན་གྱིས་ནོན་པར་གྱུར་ཏོ། །</s>
    <s id="1:279">དེའི་ཚེ་ན་གྲོང་ཁྱེར་གྱི་སྒོ་སྲུང་བའི་ལྷས།</s>
    <s id="1:280">བྲམ་ཟེ་དེས་རྒྱལ་པོའི་མགོ་སློང་དུ་འོང་བར་རྟོགས་ནས།</s>
    <s id="1:281">དེ་མྱོས་ཤིང་སླད་པར་བྱས་ཏེ། </s>
    <s id="1:282">གྲོང་ཁྱེར་གྱི་སྒོ་ནས་མ་བཏང་བས་བྲམ་ཟེ་ [202a.2]དེས་གྲོང་ཁྱེར་ལ་ལན་མང་དུ་བསྐོར་ཀྱང་ནང་དུ་མ་ཆུད་དོ། །</s>
    <s id="1:283">དེ་ནས་གནས་གཙང་མའི་རིས་ཀྱི་ལྷས་ཀྱང་རྒྱལ་པོ་ཟླ་འོད་མགོ་སྦྱིན་པ་བྱས་ན། </s>
    <s id="1:284">སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱ་བར་ཤེས་ནས་རྨི་ལམ་དུ་རྒྱལ་པོ་ལ་སྦྲན་ནས། </s>
    <s id="1:285">རྒྱལ་པོ་ཆེན་པོ་ཐམས་ཅད་ཀྱི་ཡིད་དང་ [202a.3]མི་འགལ་བར་སྦྱིན་པ་སྦྱིན་ནོ་ཞེས་ཡི་དམ་བཅས་ན། </s>
    <s id="1:286">ད་ལྟར་སློང་བ་གྲོང་ཁྱེར་གྱི་སྒོར་འོངས་ཏེ་ནང་དུ་འོང་བའི་དབང་མེད་དོ། ། ཞེས་སྦྲན་ནོ། །</s>
    <s id="1:287">སད་ནས་ངོ་མཚར་དུ་གྱུར་ཏེ། </s>
    <s id="1:288">བློན་པོ་ཟླ་བ་ཆེན་པོ་ལ་ཁྱོད་སོང་ལ།</s>
    <s id="1:289">གྲོང་ཁྱེར་གྱི་སྒོ་ནས་སུ་འོང་ཡང་རུང་། མ་དགག་པར་ནང་དུ་ཐོང་ཤིག་ [202a.4]ཅེས་བསྒོའོ། །</s>
    <s id="1:290">ཟླ་བ་ཆེན་པོ་གྲོང་ཁྱེར་གྱི་སྒོར་འོངས་པ་དང་།</s>
    <s id="1:291">གྲོང་ཁྱེར་གྱི་སྒོ་སྲུང་བའི་ལྷས་ལུས་མངོན་པར་བསྟན་ཏེ</s>
    <s id="1:292">ཟླ་བ་ཆེན་པོ་ལ་འདི་སྐད་ཅེས་སྨྲས་སོ། །</s>
    <s id="1:293">བྲམ་ཟེ་ཞིག་ཡུལ་གཞན་ནས་འོང་སྟེ། </s>
    <s id="1:294">སྡིག་པའི་སེམས་ཀྱིས་རྒྱལ་པོ་ལ་མགོ་སློང་དུ་འོངས་པས་ནང་དུ་མ་བཏང་བ་ [202a.5]ཡིན་ནོ། །</s>
    <s id="1:295">བློན་པོས་སྨྲས་པ།</s>
    <s id="1:296">གལ་ཏེ་དེ་ལྟར་བདེན་ན་གནོད་པའི་ལྟས་ཆེན་པོ་ཡིན་ཏེ།</s>
    <s id="1:297">འོན་ཀྱང་རྒྱལ་པོའི་བཀའ་བཅག་ཏུ་མི་རུང་ཞེས་བསྒོའོ། །</s>
    <s id="1:298">དེ་ནས་གྲོང་ཁྱེར་སྲུང་བའི་ལྷས་ཀྱང་བྲམ་ཟེ་ནང་དུ་བཏང་བ་དང་།</s>
    <s id="1:299">བློན་པོ་ཟླ་བ་ཆེན་པོས་འདི་སྙམ་དུ་བསམས་སོ། །</s>
    <s id="1:300">བྲམ་ཟེ་འདི་ནི་ [202a.6]གདོན་མི་ཟ་བར་རྒྱལ་པོའི་མགོ་སློང་བར་འགྱུར་གྱིས།</s>
    <s id="1:301">རིན་པོ་ཆེ་སྣ་བདུན་ལས་སྣ་གཅིག་ཀྱང་།</s>
    <s id="1:302">མགོ་ལྔ་བརྒྱ་ལྔ་བརྒྱ་ཞིག་བྱས་ཏེ</s>
    <s id="1:303">མགོ་འདི་དག་གིས་རྒྱལ་པོའི་མགོ་བླུའོ་སྙམ་བསམས་ནས་སྦྱོར་དུ་བཅུག་གོ། །</s>
    <s id="1:304">དེ་ནས་བྲམ་ཟེ་དེ་རྒྱལ་པོའི་ཕོ་བྲང་དུ་འོངས་ཏེ་སྐད་ཆེན་པོར་ [202a.7]འདི་སྐད་ཅེས་སྨྲས་སོ། །</s>
    <s id="1:305">བདག་ནི་ཡུལ་གྱི་མཐའ་འཁོབ་ནས་མཆིས་ཏེ།  རྒྱང་མ་ནས་རྒྱལ་པོ་ཆེན་པོ་ནི་ཐམས་ཅད་ཡོངས་སུ་གཏོང་ལ།</s>
    <s id="1:306">ཕ་རོལ་པོའི་ཡིད་དང་མི་འགལ་བར་མཛད་དོ་ཞེས་ཡོན་ཏན་ཆེན་པོ་ཐོས་ནས།</s>
    <s id="1:307">ལམ་རིང་པོ་ནས་དགོས་པ་འདོད་པའི་སླད་དུ་འདིར་མཆིས་ [202b.1]སོ། །</s>
    <s id="1:308">རྒྱལ་པོས་དེ་སྐད་སྨྲས་པ་ཐོས་ནས་རབ་ཏུ་དགའ་མགུ་རངས་ཏེ། </s>
    <s id="1:309">ཕྱག་འཚལ་ནས། </s>
    <s id="1:310">ངལ་བར་མ་གྱུར་ཏམ་ཞེས་དྲིས་ཏེ། </s>
    <s id="1:311">ནོར་ཅི་འདོད་པ་དང་།</s>
    <s id="1:312">ཡུལ་ལམ། རྒྱལ་སྲིད་དམ།</s>
    <s id="1:313">གྲོང་ཁྱེར་རམ།</s>
    <s id="1:314">ཆུང་མའམ།</s>
    <s id="1:315">བུ་ཕོའམ། བུ་མོའམ།</s>
    <s id="1:316">རིན་པོ་ཆེའམ།</s>
    <s id="1:317">ཐེག་ [202b.2]པའམ།</s>
    <s id="1:318">གླང་པོ་ཆེའམ།</s>
    <s id="1:319">རྟའམ།</s>
    <s id="1:320">རིན་པོ་ཆེ་སྣ་བདུན་ནམ།</s>
    <s id="1:321">ཕོ་བྲང་ངམ།</s>
    <s id="1:322">བྲན་ཕོའམ། བྲན་མོའམ།</s>
    <s id="1:323">ལས་བྱེད་པའི་མིའམ།</s>
    <s id="1:324">ཅི་འདོད་པ་ཐམས་ཅད་སྦྱིན་ནོ་ཞེས་སྨྲས་སོ། །</s>
    <s id="1:325">བྲམ་ཟེས་སྨྲས་པ།</s>
    <s id="1:326">ཕྱི་རོལ་གྱི་ལོངས་སྤྱོད་ཀྱི་སྦྱིན་པ་ནི་སྦྱིན་པའི་བསོད་ནམས་མང་དུ་ [202b.3]འགྱུར་མོད་ཀྱི་སྦྱིན་པ་ཆེན་པོར་མི་འགྱུར་ཏེ།</s>
    <s id="1:327">གལ་ཏེ་ལུས་ཀྱི་ཤ་ཁྲག་སྦྱིན་པ་བསོད་ནམས་ཀྱི་མཆོག་ཡིན་པས།</s>
    <s id="1:328">བདག་ནི་རྒྱལ་པོའི་དབུ་འཚལ་བའི་སླད་དུ་ལམ་རིང་པོ་འདིར་མཆིས་ཀྱིས།</s>
    <s id="1:329">ཡིད་དང་མི་འགལ་བར་མཛད་ན་</s>
    <s id="1:330">སྦྱིན་པར་མཛོད་ཅིག ། ཅེས་གསོལ་པ་དང་། [202b.4]</s>
    <s id="1:331">རྒྱལ་པོས་དེ་སྐད་སྨྲས་པ་ཐོས་ནས་དཔེ་མེད་པར་དགའ་བར་གྱུར་ཏོ། །</s>
    <s id="1:332">བྲམ་ཟེས་སྨྲས་པ་བདག་ལ་དབུ་སྩལ་ན། </s>
    <s id="1:333">ནམ་སྩལ་བར་བཀའ་སྩལ་དུ་གསོལ། </s>
    <s id="1:334">རྒྱལ་པོས་སྨྲས་པ།</s>
    <s id="1:335">ད་སྟེ་ཞག་བདུན་ན་ཁྱོད་ལ་མགོ་སྦྱིན་ནོ་ཞེས་བསྒོའོ། །</s>
    <s id="1:336">དེ་ནས་བློན་པོ་ཟླ་བ་ཆེན་པོས་རིན་པོ་ཆེ་སྣ་བདུན་ [202b.5]ལས་བྱས་པའི་མགོ་རྣམས་ཁྱེར་ཏེ་ འོངས་ནས</s>
    <s id="1:337">བྲམ་ཟེའི་མདུན་དུ་ལྟོ་བ་ས་ལ་ཕབ་སྟེ་འདི་སྐད་ཅེས་སྨྲས་སོ། །</s>
    <s id="1:338">རྒྱལ་པོའི་དབུ་ནི་ཤ་དང་། ཁྲག་དང་། རུས་པ་སྟེ།</s>
    <s id="1:339">མི་གཙང་བ་ཡིན་ཏེ་ཅི་ཞིག་བྱ། </s>
    <s id="1:340">རིན་པོ་ཆེ་སྣ་བདུན་གྱི་མགོ་འདི་དག་གིས་མགོ་འདི་བརྗེའོ། །</s>
    <s id="1:341">རིན་པོ་ཆེ་སྣ་བདུན་ [202b.6]གྱི་མགོ་འདི་དག་གིས་ཁྱོད་ཚེ་གཅིག་ཏུ་ཕྱུག་པར་འགྱུར་རོ། །</s>
    <s id="1:342">བྲམ་ཟེས་སྨྲས་པ།</s>
    <s id="1:343">བདག་ལ་འདི་དག་མི་དགོས་ཀྱིས།</s>
    <s id="1:344">རྒྱལ་པོའི་དབུ་དགོས་ཀྱིས་བདག་གི་རེ་བ་སྐོངས་ཤིག །</s>
    <s id="1:345">ཟླ་བ་ཆེན་པོས་ཐབས་རྣམ་པ་སྣ་ཚོགས་ཀྱིས་གསོལ་བ་བཏབ་ཀྱང་མ་བཏུབ་པས།</s>
    <s id="1:346">མྱ་ངན་གྱིས་ནོན་ཏེ་</s>
    <s id="1:347">[202b.7]འཁམས་ནས་སྙིང་བདུན་དུ་གས་ཏེ་ཚེ་འཕོས་སོ། །</s>
    <s id="1:348">དེའི་ཚེ་ན་རྒྱལ་པོ་དེས་བློན་པོ་ཞིག་གླང་པོ་ཆེ་དཔག་ཚད་བརྒྱ་སྟོང་དུ་འགྲོ་བ་ལ་བསྐྱོན་ནས་རྒྱལ་ཕྲན་ཐམས་ཅད་ལ་སྦྲན་ཏེ། </s>
    <s id="1:349">ད་སྟེ་ཞག་བདུན་ན་རྒྱལ་པོ་ཟླ་འོད་བྲམ་ཟེ་ལ་དབུ་སྦྱིན་པ་མཛད་ཀྱིས་མཐོང་བར་འདོད་པ་ཐམས་ཅད་མྱུར་དུ་ཤོག་ [203a.1]ཤིག །</s>
    <s id="1:350">དེའི་ཚེ་རྒྱལ་ཕྲན་བརྒྱད་ཁྲི་སྙེད་པོ་དེ་ཐམས་ཅད་དེ་མ་ཐག་ཏུ་ལྷགས་ཏེ།</s>
    <s id="1:351">རྒྱལ་པོའི་སྤྱན་སྔར་འོངས་ནས། </s>
    <s id="1:352">ལྟོ་བ་ས་ལ་ཕབ་སྟེ་འདི་སྐད་ཅེས་གསོལ་ཏོ། །</s>
    <s id="1:353">འཛམ་བུའི་གླིང་གི་སེམས་ཅན་ཐམས་ཅད་རྒྱལ་པོའི་བཀའ་དྲིན་གྱིས་ཐམས་ཅད་བདེ་སྐྱིད་དེ། </s>
    <s id="1:354">གནོད་ [203a.2]པ་མ་མཆིས་ན་</s>
    <s id="1:355">མི་གཅིག་གི་སླད་དུ་འགྲོ་བ་ཐམས་ཅད་ཡོངས་སུ་སྤོང་བ་མི་རིགས་ཀྱི།</s>
    <s id="1:356">བདག་ཅག་ལ་ཐུགས་བརྩེ་བའི་སླད་དུ་དབུའི་སྦྱིན་པ་མི་མཛད་པར་གསོལ།</s>
    <s id="1:357">བློན་པོ་སྟོང་ཕྲག་བཅུས་ཀྱང་ལུས་ས་ལ་ཕབ་སྟེ། </s>
    <s id="1:358">བདག་ཅག་ལ་ཐུགས་བརྩེ་བའི་སླད་དུ་དབུའི་སྦྱིན་པ་མི་མཛད་པར་གསོལ་ [203a.3]ཏོ། །</s>
    <s id="1:359">བཙུན་མོ་སྟོང་ཕྲག་ཉི་ཤུས་ཀྱང་ལུས་ས་ལ་ཕབ་ནས། </s>
    <s id="1:360">རྒྱལ་པོ་ལ་འདི་སྐད་ཅེས་གསོལ་ཏོ། །</s>
    <s id="1:361">བདག་ལ་ཐུགས་བརྩེ་བར་དགོངས་ཏེ། </s>
    <s id="1:362">དབུ་སྦྱིན་པར་མི་མཛད་པར་གསོལ་ཞེས་སྨྲས་སོ། །</s>
    <s id="1:363">རྒྱལ་བུ་ལྔ་བརྒྱ་པོ་རྣམས་ཀྱང་ངུས་ནས་བདག་ཅག་ལ་མགོན་དང་སྐྱབས་མ་མཆིས་ན། </s>
    <s id="1:364">[203a.4]ཐུགས་བརྩེ་བར་དགོངས་ཏེ། </s>
    <s id="1:365">དབུའི་སྦྱིན་པ་མ་མཛད་ཅིག །</s>
    <s id="1:366">བདག་ཅག་ཀྱང་མིའི་རྗེས་སུ་བསླབས་པར་དགོངས་ཞེས་སྨྲས་སོ། །</s>
    <s id="1:367">དེ་ནས་རྒྱལ་པོ་ཆེན་པོ་དེས་བློན་པོ་ཆེན་པོ་དང་། བཙུན་མོ་དང་། སྲས་རྣམས་ལ་འདི་སྐད་ཅེས་བཀའ་སྩལ་ཏོ། །</s>
    <s id="1:368">ཐོག་མ་མེད་པ་ནས་ [203a.5]ལུས་འདི་འཁོར་བ་ན་འཁོར་ཞིང་།</s>
    <s id="1:369">ཡུན་རིང་པོར་སེམས་ཅན་དམྱལ་བ་ན་འདུག་པའི་ཚེ་ཉི་མ་གཅིག་ལ་ཡང་ལན་དུ་མ་ཞིག་ཚེ་འཕོས་ནས་</s>
    <s id="1:370">ལུས་འདི་ཆུད་ཟོས་ཏེ</s>
    <s id="1:371">ཐལ་ཆུ་དང་།</s>
    <s id="1:372">ལྕགས་ཀྱི་ཁྲི་དང་།</s>
    <s id="1:373">ཆུ་ཚན་ཁོལ་མ་དང་།</s>
    <s id="1:374">ངན་སྐྱུགས་དང་།</s>
    <s id="1:375">མེའི་ཤིང་རྟ་དང་།</s>
    <s id="1:376">མེ་དོང་ལ་ [203a.6]སོགས་པའི་སེམས་ཅན་དམྱལ་བར་ཡུན་རིང་པོར་སྡུག་བསྔལ་མྱོང་སྟེ</s>
    <s id="1:377">བཙོ་བ་དང་བསྲེགས་པ་ལ་སོགས་པ་ལུས་འདི་གྲངས་མེད་པར་ཆུད་ཟོས་ཀྱང་།</s>
    <s id="1:378">བསོད་ནམས་འགའ་ཙམ་ཡང་མེད་དོ། །</s>
    <s id="1:379">གལ་ཏེ་དུད་འགྲོའི་སྐྱེ་གནས་སུ་སྐྱེས་པ་ན། </s>
    <s id="1:380">གཅིག་ལ་གཅིག་ཟ་ཞིང་འཆའ་ [203a.7]བ་དང་།</s>
    <s id="1:381">གཞན་གྱིས་བསད་དེ་ཀུན་གྱིས་ཟོས་པ་དང་།</s>
    <s id="1:382">ཚེ་འཕོས་ནས་རུལ་ཅིང་མྱགས་པ་ཡང་གྲངས་མེད་དེ།</s>
    <s id="1:383">ད་ལྟར་ལུས་འདི་ཆུད་ཟོས་ཀྱང་བསོད་ནམས་སུ་གྱུར་པ་མེད་དོ། །</s>
    <s id="1:384">ཡི་དགས་ཀྱི་ཁམས་སུ་སྐྱེས་པ་ན། </s>
    <s id="1:385">ལུས་ལ་མེ་འབར་ཏེ། </s>
    <s id="1:386">འཁོར་ལོས་མགོ་བཅད་མ་ [203b.1]ཐག་ཏུ་ཕྱིར་ཡང་སོས་པ་གྲངས་མེད་པ་ཞིག་མྱོང་སྟེ། </s>
    <s id="1:387">དེ་ལྟར་ལུས་ཆུད་ཟོས་ཀྱང་བསོད་ནམས་སུ་གྱུར་པ་མེད་དོ། །</s>
    <s id="1:388">གལ་ཏེ་མིར་སྐྱེས་ན་ཡང་ནོར་དང་བུད་མེད་ཀྱི་ཕྱིར་ཁྲོས་རྔམས་པས་མིག་བགྲད་དེ། </s>
    <s id="1:389">གཅིག་ལ་གཅིག་འཚེ་ཞིང་གསོད་པ་དང་།</s>
    <s id="1:390">གཡུལ་ངོར་ལྷགས་ནས་གཅིག་ལ་ [203b.2]གཅིག་གསོད་དེ།</s>
    <s id="1:391">དེ་ལྟར་ལུས་ཆུད་ཟོས་པ་དང་།</s>
    <s id="1:392">འདོད་ཆགས་དང་། ཞེ་སྡང་དང་། གཏི་མུག་གིས་ལུས་གྲངས་མེད་པ་ཞིག་བོར་ཡང་བསོད་ནམས་སུ་མ་གྱུར་ཏེ།</s>
    <s id="1:393">བདག་གིས་ལུས་འདི་ཡོངས་སུ་གཏང་བར་བྱའོ། །</s>
    <s id="1:394">བདག་གི་ལུས་འདི་མི་གཙང་བ་རྣམ་པ་སྣ་ཚོགས་ཀྱི་ཕུང་པོ་ [203b.3]སྟེ། </s>
    <s id="1:395">རིང་པོར་མི་ཐོགས་པར་འཇིག་ཅིང་བྲལ་བར་འགྱུར་བས་མི་རྟག་ཞིང་བཙོག་པའི་མགོ་འདིས་ཕན་པའི་དོན་འཐུན་པར་གྱུར་ན་ཅིའི་ཕྱིར་སྦྱིན་པར་མི་བྱ། </s>
    <s id="1:396">ངའི་མགོ་འདི་བྲམ་ཟེ་དེ་ལ་བྱིན་ཏེ། </s>
    <s id="1:397">བསོད་ནམས་དེས་བླ་ན་མེད་པའི་བྱང་ཆུབ་བསྒྲུབ་བོ། །</s>
    <s id="1:398">ནམ་མངོན་པར་སངས་ [203b.4]རྒྱས་ན།</s>
    <s id="1:399">ཡོན་ཏན་ཕུན་སུམ་ཚོགས་པར་འགྱུར་ཏེ། </s>
    <s id="1:400">ཐབས་ལ་མཁས་པས་ཁྱེད་ཀྱང་སྡུག་བསྔལ་ལས་བཟླའོ། །</s>
    <s id="1:401">ངས་སྦྱིན་པ་བྱས་པ་འདིས་མངོན་པར་འཚང་རྒྱའི།</s>
    <s id="1:402">བླ་ན་མེད་པའི་བྱང་ཆུབ་ཀྱི་སེམས་ལ་ཁྱེད་བར་ཆད་དང་བགེགས་མ་བྱེད་ཅིག །</s>
    <s id="1:403">རྒྱལ་ཕྲན་དང་། བློན་ [203b.5]པོ་དང་། བཙུན་མོ་དང་། སྲས་རྣམས་དེ་སྐད་ཅེས་བཀའ་སྩལ་པ་ཐོས་ནས་ཅང་མི་སྨྲ་བར་འཁོད་དོ། །</s>
    <s id="1:404">དེ་ནས་རྒྱལ་པོ་ཆེན་པོ་དེས་བྲམ་ཟེ་ལ་སྨྲས་པ།</s>
    <s id="1:405">ད་མགོ་བླངས་པའི་དུས་ལ་བབ་ཀྱིས་ལོངས་ཤིག་ཅེས་སྨྲས་སོ། །</s>
    <s id="1:406">བྲམ་ཟེས་གསོལ་པ་ད་ལྟར་རྒྱལ་པོ་དང་། བློན་པོ་ [203b.6]ལ་སོགས་པ་འཁོར་མང་པོས་བསྐོར་ཏེ། </s>
    <s id="1:407">བདག་གཅིག་པུས་རྒྱལ་པོའི་དབུ་བཅད་པའི་མཐུ་མ་མཆིས་ཀྱི། ཐུགས་མི་ཐུབ་བོ། །</s>
    <s id="1:408">བདག་ལ་སྩལ་བར་འཚལ་ན།</s>
    <s id="1:409">རྒྱབ་ཀྱི་སྐྱེད་མོས་ཚལ་དུ་གཤེགས་སོ་ཞེས་གསོལ་ཏོ། །</s>
    <s id="1:410">དེ་ནས་རྒྱལ་པོས་རྒྱལ་ཕྲན་དང་། རྒྱལ་བུ་རྣམས་ [203b.7]ལ་བསྒོ་བ།</s>
    <s id="1:411">ཁྱོད་ང་ལ་བསྙེན་བཀུར་བྱེད་ན།</s>
    <s id="1:412">བྲམ་ཟེ་འདི་ལ་གནོད་པའི་ཀྱལ་ཀ་མ་བྱེད་ཅིག་ཅེས་བསྒོ་ནས། </s>
    <s id="1:413">བྲམ་ཟེ་དང་འགྲོགས་ཏེ། </s>
    <s id="1:414">རྒྱལ་པོ་སྐྱེད་མོས་ཚལ་དུ་སོང་ངོ་། །</s>
    <s id="1:415">དེ་ནས་རྒྱལ་པོ་དེ་ལ་བྲམ་ཟེས་གསོལ་པ།</s>
    <s id="1:416">རྒྱལ་པོ་ནི་སྐུ་གཞོན་ཏེ།</s>
    <s id="1:417">རིང་ཡང་གྱད་དང་མཉམ་ [204a.1]པས་ན། </s>
    <s id="1:418">ཚ་བ་མི་བཟོད་དེ། </s>
    <s id="1:419">ཕྱིར་ཡང་འགྱོད་ཀྱང་སྲིད་ཀྱི་རྒྱལ་པོའི་དབུ་ཤིང་ལ་བཏགས་ཏེ། </s>
    <s id="1:420">གདོད་དགུམ་པར་འཚལ་ལོ། །</s>
    <s id="1:421">དེ་ནས་རྒྱལ་པོས་ཤིང་གི་ཡལ་ག་བརྟན་ཞིང་།</s>
    <s id="1:422">ལོ་མས་ཀུན་ཏུ་ཁེབས་པ་ཞིག་ལ་མགོ་བཏགས་ནས།</s>
    <s id="1:423">པུས་མོ་ས་ལ་བཙུགས་ཏེ། </s>
    <s id="1:424">བྲམ་ [204a.2]ཟེ་ལ་འདི་སྐད་ཅེས་སྨྲས་སོ། །</s>
    <s id="1:425">ཁྱོད་ཀྱིས་ངའི་མགོ་ཆོད་ལ་ཕྱིར་ཡང་ངའི་ལག་ཏུ་བཞག་ནས་</s>
    <s id="1:426">ངའི་ལག་ནས་ལོངས་ཤིག །</s>
    <s id="1:427">ངས་ཁྱོད་ལ་མགོ་སྦྱིན་པའི་བསོད་ནམས་འདིས་ནི་བདུད་དམ། ཚངས་པ་འདོད་པ་མ་ཡིན་ཏེ</s>
    <s id="1:428">བརྒྱ་བྱིན་ནམ།</s>
    <s id="1:429">འཁོར་ལོས་སྒྱུར་བའི་རྒྱལ་པོའམ།</s>
    <s id="1:430">ཁམས་ [204a.3]གསུམ་གྱི་བདེ་བའི་ལོངས་སྤྱོད་འདོད་པའི་ཕྱིར་མ་ཡིན།</s>
    <s id="1:431">བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདོད་དོ། །</s>
    <s id="1:432">འགྲོ་བ་མང་པོ་སྐྱོབ་ཅིང་མྱ་ངན་ལས་འདས་པའི་བདེ་བ་ལ་བཀོད་པའི་ཕྱིར་རོ། །</s>
    <s id="1:433">དེའི་ཚེ་བྲམ་ཟེས་རལ་གྲི་ཕྱར་ཏེ་གདབ་ཅེས་བྱས་པ་དང་།</s>
    <s id="1:434">ཤིང་གི་ལྷ་དེ་རབ་ཏུ་མི་ [204a.4]དགའ་བར་གྱུར་ནས</s>
    <s id="1:435">ཅིའི་ཕྱིར་མི་འདི་གསོད་པའི་ལས་བྱས་སྙམ་ནས། </s>
    <s id="1:436">བྲམ་ཟེ་དེའི་རྣ་དྲུང་དུ་ཐལ་མོ་གཅིག་བསྣུན་པས།</s>
    <s id="1:437">རྐང་ལག་མ་ཚུགས་ཏེ་ས་ལ་འགྱེལ་ཏོ། །</s>
    <s id="1:438">དེ་ནས་རྒྱལ་པོ་དེས་ཡར་ཤིང་གི་ལྷ་ལ་བལྟས་ཏེ་ སྨྲས་པ།</s>
    <s id="1:439">སྔོན་འདས་པའི་དུས་ན་ངས་ཤིང་འདི་ལ་མགོ་དགུ་ [204a.5]བརྒྱ་དགུ་བཅུ་རྩ་དགུ་སྙེད་ཀྱིས་སྦྱིན་པ་བྱས་ཏེ</s>
    <s id="1:440">ད་མགོ་འདིས་སྦྱིན་པ་སྟོང་དུ་ཚང་སྟེ། </s>
    <s id="1:441">སྦྱིན་པའི་ཕ་རོལ་ཏུ་ཕྱིན་པ་ཡང་ཡོངས་སུ་རྫོགས་ཀྱིས།</s>
    <s id="1:442">ངའི་བླ་ན་མེད་པའི་བྱང་ཆུབ་ཀྱི་སེམས་ཀྱི་བར་ཆོད་མ་བྱེད་ཅིག །</s>
    <s id="1:443">དེའི་ཚེ་ན་ཤིང་གི་ལྷ་དེས་རྒྱལ་པོས་སྨྲས་པ་ཐོས་ནས། </s>
    <s id="1:444">བྲམ་ཟེ་དེ་ཕྱིར་ [204a.6]སོར་ཆུད་པར་བྱས་ཏེ། </s>
    <s id="1:445">བྲམ་ཟེས་ལངས་ནས། </s>
    <s id="1:446">རལ་གྲི་ཐོགས་ཏེ། </s>
    <s id="1:447">རྒྱལ་པོའི་མགོ་བཅད་དོ། །</s>
    <s id="1:448">མགོ་ལག་ཏུ་ལྷུང་ནས། </s>
    <s id="1:449">ས་ཆེན་པོ་ཡང་རྣམ་པ་དྲུག་ཏུ་གཡོས། </s>
    <s id="1:450">ལྷའི་ཕོ་བྲང་ཡང་འགུལ་ཞིག་ལྡེག་སྟེ། </s>
    <s id="1:451">མི་བདེ་བར་གྱུར་ནས། </s>
    <s id="1:452">ངོ་མཚར་ཡ་མཚན་དུ་གྱུར་ཏེ། </s>
    <s id="1:453">ཀུན་ [204a.7]གྱིས་བྱང་ཆུབ་སེམས་དཔས་འགྲོ་བ་ཐམས་ཅད་ཀྱི་ཕྱིར།</s>
    <s id="1:454">མགོའི་སྦྱིན་པ་བྱས་པར་མཐོང་ནས་ཐམས་ཅད་འདུས་ཤིང་འཚོགས་ཏེ་ངོ་མཚར་ཏོ། །</s>
    <s id="1:455">ཞེས་མཆི་མ་ཆར་བཞིན་དུ་འབབ་སྟེ་ངུས་ནས་འདི་སྐད་ཅེས་སྨྲས་སོ། །</s>
    <s id="1:456">རྒྱལ་པོ་ཟླ་འོད་ཀྱིས་མགོའི་སྦྱིན་པ་བྱས་པས།</s>
    <s id="1:457">སྦྱིན་ [204b.1]པའི་ཕ་རོལ་ཏུ་ཕྱིན་པ་ཡང་ཡོངས་སུ་རྫོགས་པར་གྱུར་ཏོ་ཞེས་ཀུན་ཏུ་གྲགས་པར་གྱུར་ནས།</s>
    <s id="1:458">རྒྱལ་པོ་བྱི་མ་སེ་ནས་ཐོས་ནས་མི་དགའ་སྟེ་འཁམས་ནས་སྙིང་གས་ཏེ་ཚེ་འཕོས་སོ། །</s>
    <s id="1:459">དེའི་ཚེ་ན་བྲམ་ཟེས་རྒྱལ་པོའི་མགོ་ཁྱེར་ཏེ་</s>
    <s id="1:460">སོང་བའི་ཚེ་རྒྱལ་ཕྲན་དང་བློན་པོ་དང་བཙུན་མོ་དང་། རྒྱལ་བུ་ [204b.2]རྣམས་ཀྱིས་ལུས་ས་ལ་བརྡབས་ཏེ་ཆོ་ངེས་བཏབ་ནས</s>
    <s id="1:461">ལ་ལ་ཁྲག་ཏུ་སྐྱུགས་ནས་ཚེ་འཕོས་སོ། །</s>
    <s id="1:462">ཁ་ཅིག་ནི་ཅི་ཡང་མི་དྲན་པར་མྱོས་སོ། །</s>
    <s id="1:463">ཁ་ཅིག་ནི་རང་གི་སྐྲ་ཀུན་བལ་ལོ། །</s>
    <s id="1:464">ལ་ལ་ནི་རང་གི་གོས་ཀུན་དྲལ་ལོ། །</s>
    <s id="1:465">ཁ་ཅིག་ནི་རང་གི་ལག་པ་གཉིས་ཀྱིས་གདོང་ཀུན་བྲད་བྲད་ནས་ཆོ་ངེས་ [204b.3]བཏབ་ཅིང་ས་ལ་འགྲེའོ། །</s>
    <s id="1:466">དེའི་ཚེ་ན་བྲམ་ཟེ་དེས་རྒྱལ་པོའི་དབུ་མི་སྡུག་ཅིང་མནམ་མོ་ཞེས་མི་འདོད་ནས་</s>
    <s id="1:467">ས་ལ་བོར་ཏེ་</s>
    <s id="1:468">སོང་བ་དང་།</s>
    <s id="1:469">དེ་ལ་བྲམ་ཟེ་ཁ་ཅིག་གིས་ཁྱོད་ཤིན་ཏུ་གདུག་པ་ཅན་ཡིན་པ་ལྟ་ཐོག་མ་ནས་དགོས་པ་མེད་ན</s>
    <s id="1:470">བསླངས་ཏེ་ཅི་བྱ་ཞེས་སྤྱོས་སོ། །</s>
    <s id="1:471">བྲམ་ཟེ་དེ་ལམ་དུ་ [204b.4]ཞུགས་ནས་ཕྲད་པ་ཐམས་ཅད་ཀྱིས་སྤྱོས་ནས། </s>
    <s id="1:472">ཁ་ཟས་མི་སྟེར་བས་ཤིན་ཏུ་ཉམ་ཐག་པར་གྱུར་ལ།</s>
    <s id="1:473">ལམ་ནས་བྱི་མ་སེ་ན་ཡང་ཚེ་འཕོས་པར་གཏམ་ཐོས་པས་ཐོག་མར་རེ་བའི་སེམས་ལྟར་མ་གྱུར་ནས་</s>
    <s id="1:474">མྱ་ངན་གྱིས་ཡི་མུག་སྟེ་སྙིང་ཚལ་པ་བདུན་དུ་གས་ནས། </s>
    <s id="1:475">ཁྲག་སྐྱུགས་ [204b.5]ནས་ཚེ་འཕོས་སོ། །</s>
    <s id="1:476">རྒྱལ་པོ་བྱི་མ་སེ་ན་དང་། བྲམ་ཟེ་གཉིས་ཚེ་འཕོས་ནས་མཚམས་མེད་པའི་སེམས་ཅན་དམྱལ་བར་སྐྱེས་སོ། །</s>
    <s id="1:477">རྒྱལ་པོ་ཟླ་འོད་ཀྱི་མྱ་ངན་གྱིས་གདུངས་ཏེ་ཚེ་འཕོས་པ་རྣམས་ནི་མཐོ་རིས་ཀྱི་ལྷར་སྐྱེས་སོ། །</s>
    <s id="1:478">ཀུན་དགའ་བོ་དེའི་ཚེ་དེའི་དུས་ན་རྒྱལ་པོ་ཟླ་འོད་ [204b.6]དེ་ནི་ད་ལྟར་ང་ཡིན་ནོ། །</s>
    <s id="1:479">རྒྱལ་པོ་བྱི་མ་སེ་ན་དེ་ནི་བདུད་སྡིག་ཏོ་ཅན་ཡིན་ནོ། །</s>
    <s id="1:480">དེའི་དུས་ན་བྲམ་ཟེ་དེ་ནི་ད་ལྟར་ལྷ་སྦྱིན་ཡིན་ནོ། །</s>
    <s id="1:481">དེའི་ཚེ་ན་ཤིང་གི་ལྷ་མོ་དེ་ནི་ད་ལྟར་མཽད་གལ་གྱི་བུ་ཡིན་ནོ། །</s>
    <s id="1:482">དེའི་ཚེ་ན་བློན་པོ་ཟླ་བ་ཆེན་པོ་དེ་ནི་ཤཱ་རིའི་བུ་ཡིན་ནོ། །</s>
    <s id="1:483">དེའི་ཚེ་ཡང་ང་ཚེ་འཕོས་པར་མཐོང་ [204b.7]བར་མི་བཟོད་པས་སྔར་ཚེ་འཕོས་སོ། །</s>
    <s id="1:484">དེང་གི་དུས་འདིར་ཡང་ང་མྱ་ངན་ལས་འདའ་བར་མཐོང་བར་མི་བཟོད་ནས། </s>
    <s id="1:485">སྔར་མྱ་ངན་ལས་འདས་པ་ཡིན་ནོ། །</s>
    <s id="1:486">བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། </s>
    <s id="1:487">ཚེ་དང་ལྡན་པ་ཀུན་དགའ་བོ་དང་།</s>
    <s id="1:488">འཁོར་གཞན་དག་ [205a.1]སྐད་འཐུན་པར་དེ་བཞིན་གཤེགས་པའི་ཡོན་ཏན་ནི་ངོ་མཚར་རྨད་དོ་ཞེས་བསྔགས་ནས།</s>
    <s id="1:489">བསྒོམ་པ་ལ་ནན་ཏན་བྱས་པས་ཁ་ཅིག་གིས་ནི་དགེ་སྦྱོང་གི་འབྲས་བུ་ཐོབ་པར་གྱུར་ཏོ། །</s>
    <s id="1:490">ཁ་ཅིག་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་གྱུར་ཏེ། </s>
    <s id="1:491">བཅོམ་ [205a.2]ལྡན་འདས་ཀྱིས་གསུངས་པ་ལ་རྗེས་སུ་ཡི་རངས་ནས་མངོན་པར་དགའོ། །</s>
    <s id="1:492">རྒྱལ་པོ་ཟླ་འོད་ཀྱིས་མགོ་སྦྱིན་པའི་ལེའུ་སྟེ་ཉི་ཤུ་གཉིས་པའོ།། །།</s>
  </p>
</text>
