<?xml version='1.0' encoding='utf-8'?>
<text>
  <p id="1">
    <s id="1:1">賢愚經卷第一</s>
    <s id="1:2">元魏涼州沙門慧覺等在高昌郡譯（一）</s>
  </p>
  <p id="2">
    <s id="2:1">梵天請法六事品第一</s>
  </p>
  <p id="3">
    <s id="3:1">如是我聞：一時</s>
    <s id="3:2">佛在摩竭國善勝道場。</s>
  </p>
  <p id="4">
    <s id="4:1">初始得佛，</s>
    <s id="4:2">念諸眾生，迷網邪倒，</s>
    <s id="4:3">難可教化。</s>
  </p>
  <p id="5">
    <s id="5:1">「若我住世，於事無益，</s>
    <s id="5:2">不如遷逝無餘涅槃。」</s>
  </p>
  <p id="6">
    <s id="6:1">爾時梵天，</s>
    <s id="6:2">知佛所念，</s>
    <s id="6:3">即從天下，</s>
    <s id="6:4">前詣佛所，</s>
    <s id="6:5">頭面禮足，長跪合掌勸請：</s>
    <s id="6:6">「世尊！轉于法輪，莫般涅槃。」</s>
  </p>
  <p id="7">
    <s id="7:1">佛答梵天：</s>
    <s id="7:2">「眾生之類，塵垢所弊，</s>
    <s id="7:3">樂著世樂，</s>
    <s id="7:4">無有慧心。</s>
  </p>
  <p id="8">
    <s id="8:1">若我住世，唐勞其功，</s>
    <s id="8:2">如吾所念，唯滅為快。」</s>
  </p>
  <p id="9">
    <s id="9:1">爾時梵天，復更傾倒而白佛言：</s>
    <s id="9:2">「世尊！今日法海已滿，</s>
    <s id="9:3">法幢已立，</s>
    <s id="9:4">潤濟開導，今正是時。</s>
  </p>
  <p id="10">
    <s id="10:1">又諸眾生應可度者，亦甚眾多，</s>
    <s id="10:2">云何世尊，欲入涅槃？</s>
  </p>
  <p id="11">
    <s id="11:1">使此萌類，永失覆護。</s>
  </p>
  <p id="12">
    <s id="12:1">世尊往昔無數劫時，</s>
    <s id="12:2">恒為眾生採集法藥，</s>
    <s id="12:3">乃至一偈，以身妻子而用募求。</s>
    <s id="12:4">云何不念便欲孤棄？</s>
  </p>
  <p id="13">
    <s id="13:1">過去久遠，</s>
    <s id="13:2">於閻浮提有大國王，號修樓婆，</s>
    <s id="13:3">領此世界</s>
    <s id="13:4">八萬四千諸小國邑，</s>
    <s id="13:5">六萬山川，</s>
    <s id="13:6">八千億聚落，</s>
    <s id="13:7">王有二萬夫人</s>
    <s id="13:8">一萬大臣。</s>
  </p>
  <p id="14">
    <s id="14:1">時妙色王，</s>
    <s id="14:2">德力無比，</s>
    <s id="14:3">覆育民物， 豐樂無極。</s>
    <s id="14:4">王心念曰：</s>
    <s id="14:5">『如我今者，唯以財寶資給一切，</s>
    <s id="14:6">無有道教而安立之，</s>
    <s id="14:7">此是我咎，</s>
    <s id="14:8">何其苦哉？ 今當推求堅實法財普令得脫。』</s>
  </p>
  <p id="15">
    <s id="15:1">即時宣令</s>
    <s id="15:2">閻浮提內：</s>
    <s id="15:3">『誰能有法與我說者，</s>
    <s id="15:4">恣其所須，不敢違逆。』</s>
  </p>
  <p id="16">
    <s id="16:1">募出周遍，無有應者，</s>
    <s id="16:2">時王憂愁酸切懇惻。</s>
  </p>
  <p id="17">
    <s id="17:1">毘沙門王見其如是，欲往試之，</s>
    <s id="17:2">輒自變身化作夜叉，</s>
    <s id="17:3">色貌青黑，</s>
    <s id="17:4">眼赤如血，</s>
    <s id="17:5">狗牙上出，</s>
    <s id="17:6">頭髮悉竪，</s>
    <s id="17:7">火從口出，</s>
    <s id="17:8">來詣宮門，</s>
    <s id="17:9">口自宣言：『誰欲聞法？ 我當為說。』</s>
  </p>
  <p id="18">
    <s id="18:1">王聞是語，</s>
    <s id="18:2">喜不自勝，</s>
    <s id="18:3">躬自出迎，</s>
    <s id="18:4">前為作禮，</s>
    <s id="18:5">敷施高座，</s>
    <s id="18:6">請令就坐，</s>
    <s id="18:7">即集群僚，</s>
    <s id="18:8">前後圍遶，欲得聽聞。</s>
  </p>
  <p id="19">
    <s id="19:1">爾時夜叉復告王曰：</s>
    <s id="19:2">『學法事難，</s>
    <s id="19:3">云何直爾欲得聞知？』</s>
  </p>
  <p id="20">
    <s id="20:1">王叉手曰：</s>
    <s id="20:2">『一切所須不敢有逆。』</s>
  </p>
  <p id="21">
    <s id="21:1">夜叉報曰：</s>
    <s id="21:2">『若以大王可愛妻子與我食者，</s>
    <s id="21:3">乃與汝法。』</s>
  </p>
  <p id="22">
    <s id="22:1">爾時大王以所愛夫人及兒中勝者供養夜叉，</s>
    <s id="22:2">夜叉得已，於高座上眾會之中取而食之。</s>
  </p>
  <p id="23">
    <s id="23:1">爾時諸王百官群臣見王如是，</s>
    <s id="23:2">啼哭懊惱，</s>
    <s id="23:3">宛轉在地，</s>
    <s id="23:4">勸請大王令捨此事。</s>
  </p>
  <p id="24">
    <s id="24:1">王為法故，</s>
    <s id="24:2">心堅不迴。</s>
  </p>
  <p id="25">
    <s id="25:1">時夜叉鬼食妻子盡，</s>
    <s id="25:2">為說一偈：</s>
    <s id="25:3">『一切行無常，</s>
    <s id="25:4">生者皆有苦，</s>
    <s id="25:5">五陰空無相，</s>
    <s id="25:6">無有我我所。』</s>
  </p>
  <p id="26">
    <s id="26:1">說是偈已，</s>
    <s id="26:2">王大歡喜，</s>
    <s id="26:3">心無悔恨大如毛髮，</s>
    <s id="26:4">即便書寫，</s>
    <s id="26:5">遣使頒示閻浮提內，</s>
    <s id="26:6">咸使誦習。</s>
  </p>
  <p id="27">
    <s id="27:1">時毘沙門王還復本形，</s>
    <s id="27:2">讚言：『善哉！甚奇甚特！</s>
    <s id="27:3">夫人太子猶存如故。』</s>
  </p>
  <p id="28">
    <s id="28:1">爾時王者今佛身是。</s>
  </p>
  <p id="29">
    <s id="29:1">世尊昔日為法尚爾，</s>
    <s id="29:2">云何今欲便捨眾生</s>
    <s id="29:3">早入涅槃而不救濟？</s>
  </p>
  <p id="30">
    <s id="30:1">「又復，世尊！過去久遠阿僧祇劫，</s>
    <s id="30:2">於閻浮提作大國王，名虔闍尼婆梨，</s>
    <s id="30:3">典領諸國八萬四千聚落，</s>
    <s id="30:4">二萬夫人婇女，</s>
    <s id="30:5">一萬大臣。</s>
  </p>
  <p id="31">
    <s id="31:1">王有慈悲，</s>
    <s id="31:2">矜及一切，人民蒙賴，穀米豐賤，感佩王恩，猶視慈父。</s>
  </p>
  <p id="32">
    <s id="32:1">時王心念：</s>
    <s id="32:2">『我今最尊，位居豪首，</s>
    <s id="32:3">人民於我各各安樂。</s>
  </p>
  <p id="33">
    <s id="33:1">雖復有是，未盡我心，</s>
    <s id="33:2">今當推求妙寶法財以利益之。』</s>
  </p>
  <p id="34">
    <s id="34:1">思惟是已，</s>
    <s id="34:2">遣臣宣令遍告一切：</s>
    <s id="34:3">『誰有妙法與我說者，</s>
    <s id="34:4">當給所須，隨其所欲。』</s>
  </p>
  <p id="35">
    <s id="35:1">時有婆羅門，名勞度差，來詣宮門，</s>
    <s id="35:2">云我有法。</s>
  </p>
  <p id="36">
    <s id="36:1">王聞之喜，即出奉迎，</s>
    <s id="36:2">前為作禮，</s>
    <s id="36:3">敷好床褥，</s>
    <s id="36:4">請令就座，</s>
    <s id="36:5">王與左右合掌白言：</s>
    <s id="36:6">『唯願大師！</s>
    <s id="36:7">垂矜愚鄙，</s>
    <s id="36:8">開闡妙法，令得聞知。』</s>
  </p>
  <p id="37">
    <s id="37:1">時勞度差復報王曰：</s>
    <s id="37:2">『我之智慧，追求遐方，積學不易，</s>
    <s id="37:3">云何直爾便欲得聞？』</s>
  </p>
  <p id="38">
    <s id="38:1">王復報曰：</s>
    <s id="38:2">『一切所須，悉見告勅，皆當供給。』</s>
  </p>
  <p id="39">
    <s id="39:1">勞度差曰：</s>
    <s id="39:2">『大王今日，能於身上剜燃千燈</s>
    <s id="39:3">用供養者，乃與汝說。』</s>
  </p>
  <p id="40">
    <s id="40:1">王聞此語，倍用歡喜，</s>
    <s id="40:2">即時遣人乘八萬里象，</s>
    <s id="40:3">告語一切閻浮提內：</s>
    <s id="40:4">『虔闍婆梨大國王者，却後七日，</s>
    <s id="40:5">為於法故，</s>
    <s id="40:6">當剜其身</s>
    <s id="40:7">以燃千燈。』</s>
  </p>
  <p id="41">
    <s id="41:1">時諸小王、一切人民，</s>
    <s id="41:2">聞此語已，</s>
    <s id="41:3">各懷愁毒，</s>
    <s id="41:4">悉來詣王，</s>
    <s id="41:5">到作禮畢，</s>
    <s id="41:6">共白之言：</s>
    <s id="41:7">『今此世界有命之類，依恃大王，</s>
    <s id="41:8">如盲依導，</s>
    <s id="41:9">孩兒仰母，</s>
    <s id="41:10">王薨之後，</s>
    <s id="41:11">當何所怙？</s>
  </p>
  <p id="42">
    <s id="42:1">若於身上剜千燈者，</s>
    <s id="42:2">必不全濟，</s>
    <s id="42:3">云何為此一婆羅門，</s>
    <s id="42:4">棄此世界一切眾生？』</s>
  </p>
  <p id="43">
    <s id="43:1">是時宮中二萬夫人、五百太子、一萬大臣，合掌勸請，</s>
    <s id="43:2">亦皆如是。</s>
  </p>
  <p id="44">
    <s id="44:1">時王報曰：『汝等諸人慎勿却我無上道心，</s>
    <s id="44:2">吾為是事誓求作佛，</s>
    <s id="44:3">後成佛時，</s>
    <s id="44:4">必先度汝。』</s>
  </p>
  <p id="45">
    <s id="45:1">是時眾人見王意正，</s>
    <s id="45:2">啼哭懊惱自投於地。</s>
  </p>
  <p id="46">
    <s id="46:1">王意不改，</s>
    <s id="46:2">語婆羅門：</s>
    <s id="46:3">『今可剜身而燃千燈。』</s>
  </p>
  <p id="47">
    <s id="47:1">尋為剜之，</s>
    <s id="47:2">各著脂炷。</s>
  </p>
  <p id="48">
    <s id="48:1">眾會見已，</s>
    <s id="48:2">絕而復穌，</s>
    <s id="48:3">以身投地，如大山崩。</s>
  </p>
  <p id="49">
    <s id="49:1">王復白言：『唯願大師！垂哀矜採，</s>
    <s id="49:2">先為說法，</s>
    <s id="49:3">然後燃燈，</s>
    <s id="49:4">我命儻斷，</s>
    <s id="49:5">不及聞法。』</s>
  </p>
  <p id="50">
    <s id="50:1">時勞度差，便唱法言：</s>
    <s id="50:2">「『常者皆盡，</s>
    <s id="50:3">高者必墮，</s>
    <s id="50:4">合會有離，</s>
    <s id="50:5">生者皆死。』」</s>
  </p>
  <p id="51">
    <s id="51:1">說是偈已，</s>
    <s id="51:2">而便燃火。</s>
  </p>
  <p id="52">
    <s id="52:1">當此之時，</s>
    <s id="52:2">王大歡喜，</s>
    <s id="52:3">心無悔恨，</s>
    <s id="52:4">自立誓願：</s>
    <s id="52:5">『我今求法，為成佛道，</s>
    <s id="52:6">後得佛時，</s>
    <s id="52:7">當以智慧光明照悟眾生結縛黑闇。』 作是誓已，天地大動，</s>
    <s id="52:8">乃至淨居諸天宮殿動搖，</s>
    <s id="52:9">咸各下視。</s>
  </p>
  <p id="53">
    <s id="53:1">見於菩薩作法供養，毀壞身體，不顧軀命，僉然俱下，側塞虛空，</s>
    <s id="53:2">啼哭之淚，猶如盛雨，</s>
    <s id="53:3">又雨天華</s>
    <s id="53:4">而以供養。</s>
  </p>
  <p id="54">
    <s id="54:1">時天帝釋下至王前，</s>
    <s id="54:2">種種讚歎，</s>
    <s id="54:3">復問之曰：</s>
    <s id="54:4">『大王！今者苦痛極理，心中頗有悔恨事不？』</s>
  </p>
  <p id="55">
    <s id="55:1">王即言：『無。』</s>
  </p>
  <p id="56">
    <s id="56:1">帝釋復白：</s>
    <s id="56:2">『今觀王身，戰掉不寧，</s>
    <s id="56:3">自言無悔，</s>
    <s id="56:4">誰當知之？』</s>
  </p>
  <p id="57">
    <s id="57:1">王復立誓：『若我從始乃至於今，心不悔者，</s>
    <s id="57:2">身上眾瘡，即當平復。』 作是語已，尋時平復。</s>
  </p>
  <p id="58">
    <s id="58:1">時彼王者今佛是也。</s>
  </p>
  <p id="59">
    <s id="59:1">世尊往昔苦毒求法，皆為眾生；</s>
    <s id="59:2">今者滿足，云何捨棄欲入涅槃，永使一切失大法明？</s>
  </p>
  <p id="60">
    <s id="60:1">「又復，世尊！過去世中，</s>
    <s id="60:2">於閻浮提作大國王，名毘楞竭梨，</s>
    <s id="60:3">典領諸國</s>
    <s id="60:4">八萬四千聚落，</s>
    <s id="60:5">二萬夫人婇女，</s>
    <s id="60:6">五百太子，</s>
    <s id="60:7">一萬大臣，</s>
    <s id="60:8">王有慈悲，</s>
    <s id="60:9">視民如子。</s>
  </p>
  <p id="61">
    <s id="61:1">爾時大王心好正法，</s>
    <s id="61:2">即時遣臣宣令一切：</s>
    <s id="61:3">『誰有經法</s>
    <s id="61:4">為我說者，</s>
    <s id="61:5">當隨其意給足所須。』</s>
  </p>
  <p id="62">
    <s id="62:1">有婆羅門名勞度差，來詣宮門言：</s>
    <s id="62:2">『有大法，</s>
    <s id="62:3">誰欲聞者，我當為說。』</s>
  </p>
  <p id="63">
    <s id="63:1">王聞此語，</s>
    <s id="63:2">喜不自勝，</s>
    <s id="63:3">躬出奉迎，</s>
    <s id="63:4">接足為禮，</s>
    <s id="63:5">問訊起居，</s>
    <s id="63:6">將至大殿，</s>
    <s id="63:7">敷施高座，請令就坐，</s>
    <s id="63:8">合掌</s>
    <s id="63:9">白言：</s>
    <s id="63:10">『唯願大師！當為說法。』</s>
  </p>
  <p id="64">
    <s id="64:1">勞度差曰：</s>
    <s id="64:2">『我之所知，四方追學，勞苦積年，</s>
    <s id="64:3">云何大王直爾欲聞？』</s>
  </p>
  <p id="65">
    <s id="65:1">王叉手曰：</s>
    <s id="65:2">『一切所須，幸垂勅及，於大師所不敢有惜。』</s>
  </p>
  <p id="66">
    <s id="66:1">尋報王言：</s>
    <s id="66:2">『若能於汝身上，斵千鐵釘，</s>
    <s id="66:3">乃與汝法。』</s>
  </p>
  <p id="67">
    <s id="67:1">王即可之：</s>
    <s id="67:2">『却後七日，當辦斯事。』</s>
  </p>
  <p id="68">
    <s id="68:1">爾時大王，尋時遣人乘八萬里象，</s>
    <s id="68:2">遍告一切閻浮提內：</s>
    <s id="68:3">『毘楞竭梨大王，</s>
    <s id="68:4">却後七日，當於身上斵千鐵釘。』</s>
  </p>
  <p id="69">
    <s id="69:1">臣民聞之，</s>
    <s id="69:2">悉來雲集，</s>
    <s id="69:3">白大王言：</s>
    <s id="69:4">『我等四遠，承王恩德，各獲安樂。</s>
  </p>
  <p id="70">
    <s id="70:1">唯願大王！為我等故，</s>
    <s id="70:2">莫於身上斵千鐵釘。』</s>
  </p>
  <p id="71">
    <s id="71:1">爾時宮中，夫人婇女、太子大臣，一切眾會，咸皆同時，向王求哀：</s>
    <s id="71:2">『唯願大王！以我等故，</s>
    <s id="71:3">莫為一人便取命終，孤棄天下一切眾生。』</s>
  </p>
  <p id="72">
    <s id="72:1">爾時國王報謝之曰：</s>
    <s id="72:2">『我於久遠生死之中殺身無數，</s>
    <s id="72:3">或為貪欲瞋恚愚癡，計其白骨高於須彌，</s>
    <s id="72:4">斬首流血過於五江，</s>
    <s id="72:5">啼哭之淚多於四海，</s>
    <s id="72:6">如是種種，唐捐身命，</s>
    <s id="72:7">未曾為法。</s>
  </p>
  <p id="73">
    <s id="73:1">吾今斵釘，以求佛道，</s>
    <s id="73:2">後成佛時，當以智慧利劍，斷除汝等結使之病，</s>
    <s id="73:3">云何乃欲遮我道心？』</s>
  </p>
  <p id="74">
    <s id="74:1">爾時眾會，默然無言。</s>
  </p>
  <p id="75">
    <s id="75:1">於時大王語婆羅門：</s>
    <s id="75:2">『唯願大師！垂恩先說，</s>
    <s id="75:3">然後下釘，</s>
    <s id="75:4">我命儻終，不及聞法。』</s>
  </p>
  <p id="76">
    <s id="76:1">時勞度差，便說偈言：</s>
    <s id="76:2">「『一切皆無常，</s>
    <s id="76:3">生者皆有苦，</s>
    <s id="76:4">諸法空無生，</s>
    <s id="76:5">實非我所有。』」</s>
  </p>
  <p id="77">
    <s id="77:1">說是偈已，</s>
    <s id="77:2">即於身上斵千鐵釘。</s>
  </p>
  <p id="78">
    <s id="78:1">時諸小王群臣之眾，一切大會，</s>
    <s id="78:2">以身投地，如大山崩，</s>
    <s id="78:3">宛轉啼哭，不識諸方。</s>
  </p>
  <p id="79">
    <s id="79:1">是時天地六種震動，</s>
    <s id="79:2">欲色諸天，怪其所以，</s>
    <s id="79:3">僉然俱下，</s>
    <s id="79:4">見於菩薩困苦為法傷壞其身，</s>
    <s id="79:5">同時啼哭，淚如盛雨，</s>
    <s id="79:6">又雨天花而以供養。</s>
  </p>
  <p id="80">
    <s id="80:1">時天帝釋，來到王前，而問王言：</s>
    <s id="80:2">『大王！今者勇猛精進，</s>
    <s id="80:3">不憚苦痛，為於法故，欲何所求？</s>
  </p>
  <p id="81">
    <s id="81:1">欲作帝釋轉輪王乎？</s>
  </p>
  <p id="82">
    <s id="82:1">為欲求作魔王梵王？』</s>
  </p>
  <p id="83">
    <s id="83:1">王答之曰：</s>
    <s id="83:2">『我之所為，不求三界受報之樂，</s>
    <s id="83:3">所有功德，用求佛道。』</s>
  </p>
  <p id="84">
    <s id="84:1">天帝復言：</s>
    <s id="84:2">『王今壞身，乃如是苦，寧悔恨意耶？』</s>
  </p>
  <p id="85">
    <s id="85:1">王言：『無也。』</s>
  </p>
  <p id="86">
    <s id="86:1">天帝復言：</s>
    <s id="86:2">『今觀王身，不能自持，</s>
    <s id="86:3">言無悔恨，以何為證？』</s>
  </p>
  <p id="87">
    <s id="87:1">王尋立誓：</s>
    <s id="87:2">『若我至誠，</s>
    <s id="87:3">心無悔恨者，</s>
    <s id="87:4">我今身體，還復如故。』 作是語已，即時平復。</s>
  </p>
  <p id="88">
    <s id="88:1">天及人民欣勇無量。</s>
  </p>
  <p id="89">
    <s id="89:1">世尊今者法海已滿，功德悉備，</s>
    <s id="89:2">云何欲捨一切眾生，</s>
    <s id="89:3">疾入涅槃而不說法？</s>
  </p>
  <p id="90">
    <s id="90:1">「又復，世尊！過去久遠無量阿僧祇劫，</s>
    <s id="90:2">此閻浮提有大國王，名曰梵天王，</s>
    <s id="90:3">有太子，字曇摩鉗，好樂正法，遣使推求，四方周遍，了不能得。</s>
  </p>
  <p id="91">
    <s id="91:1">「爾時太子，求法不獲，</s>
    <s id="91:2">愁悶懊惱。</s>
  </p>
  <p id="92">
    <s id="92:1">時天帝釋知其至誠，</s>
    <s id="92:2">化作婆羅門來詣宮門，</s>
    <s id="92:3">言：『我知法，誰欲聞者，吾當為說。』</s>
  </p>
  <p id="93">
    <s id="93:1">太子聞之，</s>
    <s id="93:2">即出奉迎，</s>
    <s id="93:3">接足為禮，</s>
    <s id="93:4">將至大殿，</s>
    <s id="93:5">敷好床座，請令就坐，</s>
    <s id="93:6">合掌白言：</s>
    <s id="93:7">『唯願大師！垂愍為說。』</s>
  </p>
  <p id="94">
    <s id="94:1">婆羅門言：</s>
    <s id="94:2">『學事甚難！</s>
    <s id="94:3">追師積久，爾乃得之。</s>
  </p>
  <p id="95">
    <s id="95:1">云何直爾便欲得聞？</s>
  </p>
  <p id="96">
    <s id="96:1">理不可也。』</s>
  </p>
  <p id="97">
    <s id="97:1">太子復言：</s>
    <s id="97:2">『大師所須，願見告勅，</s>
    <s id="97:3">身及妻子，一皆不惜。』</s>
  </p>
  <p id="98">
    <s id="98:1">婆羅門言：</s>
    <s id="98:2">『汝今若能作大火坑，令深十丈，滿中熾火，</s>
    <s id="98:3">自投於中以供養者，</s>
    <s id="98:4">吾乃與法。』</s>
  </p>
  <p id="99">
    <s id="99:1">爾時太子，即如其言作大火坑。</s>
  </p>
  <p id="100">
    <s id="100:1">王及夫人，群臣婇女，聞是語已，</s>
    <s id="100:2">不能自寧，</s>
    <s id="100:3">咸悉都集，詣太子宮，</s>
    <s id="100:4">諫喻太子，</s>
    <s id="100:5">曉婆羅門：</s>
    <s id="100:6">『唯願慈愍，</s>
    <s id="100:7">以我等故，</s>
    <s id="100:8">勿令太子投於火坑，</s>
    <s id="100:9">若其所須，國城妻子，及與我身，當為給使。』</s>
  </p>
  <p id="101">
    <s id="101:1">婆羅門言：</s>
    <s id="101:2">『吾不相逼，隨太子意！</s>
    <s id="101:3">能如是者，</s>
    <s id="101:4">我為說法；</s>
    <s id="101:5">不者不說。』</s>
  </p>
  <p id="102">
    <s id="102:1">觀其志固，各自默然。</s>
  </p>
  <p id="103">
    <s id="103:1">爾時大王即遣使者，</s>
    <s id="103:2">乘八萬里象，</s>
    <s id="103:3">宣告一切閻浮提內：</s>
    <s id="103:4">『曇摩鉗太子，為於法故，却後七日，</s>
    <s id="103:5">身投火坑。</s>
  </p>
  <p id="104">
    <s id="104:1">其欲見者，</s>
    <s id="104:2">宜早來會。』</s>
  </p>
  <p id="105">
    <s id="105:1">時諸小王，四遠士民，強弱相扶，悉皆雲集，</s>
    <s id="105:2">詣太子所，</s>
    <s id="105:3">長跪合掌，</s>
    <s id="105:4">異口同音，白太子言：</s>
    <s id="105:5">『我等諸臣，仰憑太子，</s>
    <s id="105:6">猶如父母。</s>
  </p>
  <p id="106">
    <s id="106:1">今若投火，</s>
    <s id="106:2">天下喪父，永無所怙。</s>
  </p>
  <p id="107">
    <s id="107:1">願愍我曹，莫為一人孤棄一切。』</s>
  </p>
  <p id="108">
    <s id="108:1">爾時太子語眾人言：</s>
    <s id="108:2">『我於久遠生死之中</s>
    <s id="108:3">喪身無數，</s>
    <s id="108:4">人中</s>
    <s id="108:5">為貪更相斬害，</s>
    <s id="108:6">天上壽盡失</s>
    <s id="108:7">欲憂苦，</s>
    <s id="108:8">地獄之中，</s>
    <s id="108:9">火燒</s>
    <s id="108:10">湯煮、</s>
    <s id="108:11">斧鋸刀戟、</s>
    <s id="108:12">灰河</s>
    <s id="108:13">劍樹，</s>
    <s id="108:14">一日之中，喪身難計，</s>
    <s id="108:15">痛徹心髓，</s>
    <s id="108:16">不可具陳。</s>
  </p>
  <p id="109">
    <s id="109:1">餓鬼之中，</s>
    <s id="109:2">百毒鑽軀。</s>
  </p>
  <p id="110">
    <s id="110:1">畜生中苦，身供眾口，</s>
    <s id="110:2">負重食草，苦亦難數。</s>
  </p>
  <p id="111">
    <s id="111:1">空荷眾苦，唐失身命，未曾善心為於法也。</s>
  </p>
  <p id="112">
    <s id="112:1">吾今以此臭穢之身，供養法故，</s>
    <s id="112:2">汝等云何復欲却我無上道心？</s>
  </p>
  <p id="113">
    <s id="113:1">我捨此身，為求佛道，</s>
    <s id="113:2">後成佛時，</s>
    <s id="113:3">當施汝等五分法身。』</s>
  </p>
  <p id="114">
    <s id="114:1">眾人默然。</s>
  </p>
  <p id="115">
    <s id="115:1">是時太子，立火坑上，</s>
    <s id="115:2">白婆羅門：</s>
    <s id="115:3">『唯願大師！為我說法，</s>
    <s id="115:4">我命儻終，不及聞法。』</s>
  </p>
  <p id="116">
    <s id="116:1">時婆羅門，即便為說此偈：</s>
    <s id="116:2">「『常行於慈心，</s>
    <s id="116:3">除去恚害想，</s>
    <s id="116:4">大悲愍眾生，</s>
    <s id="116:5">矜傷為雨淚，</s>
    <s id="116:6">修行大喜心，</s>
    <s id="116:7">同己所得法，</s>
    <s id="116:8">救護以道意，</s>
    <s id="116:9">乃應菩薩行。』「</s>
  </p>
  <p id="117">
    <s id="117:1">說是偈已，便欲投火。</s>
  </p>
  <p id="118">
    <s id="118:1">爾時帝釋并梵天王，各捉一手，</s>
    <s id="118:2">而復難之：</s>
    <s id="118:3">『閻浮提內一切生類，</s>
    <s id="118:4">賴太子恩，莫不得所。</s>
  </p>
  <p id="119">
    <s id="119:1">今投火坑，</s>
    <s id="119:2">天下喪父，</s>
    <s id="119:3">何為自沒，孤棄一切？』</s>
  </p>
  <p id="120">
    <s id="120:1">爾時太子，報謝天王及諸臣民：</s>
    <s id="120:2">『何為遮我無上道心？』</s>
  </p>
  <p id="121">
    <s id="121:1">天及人眾，即各默然。</s>
  </p>
  <p id="122">
    <s id="122:1">輒自并身，投於火坑。</s>
  </p>
  <p id="123">
    <s id="123:1">天地大動，</s>
    <s id="123:2">虛空諸天，同時號哭，淚如盛雨。</s>
  </p>
  <p id="124">
    <s id="124:1">即時火坑變成花池，</s>
    <s id="124:2">太子於中坐蓮花臺，</s>
    <s id="124:3">諸天雨華乃至於膝。</s>
  </p>
  <p id="125">
    <s id="125:1">爾時梵天大王，今父王淨飯是；</s>
    <s id="125:2">爾時母者，今摩耶是；</s>
    <s id="125:3">爾時太子曇摩鉗者，今世尊是。</s>
  </p>
  <p id="126">
    <s id="126:1">世尊爾時如是求法，為教眾生；</s>
    <s id="126:2">今已成滿，</s>
    <s id="126:3">宜當潤彼枯槁之類，云何便欲捨至涅槃不肯說法？</s>
  </p>
  <p id="127">
    <s id="127:1">「又復，世尊！過去無量阿僧祇劫，</s>
    <s id="127:2">爾時波羅㮈國，有五百仙士。</s>
  </p>
  <p id="128">
    <s id="128:1">時仙人師，名欝多羅，恒思正法，</s>
    <s id="128:2">欲得修學四方推求，宣告一切：</s>
    <s id="128:3">『誰有正法，為我說者，</s>
    <s id="128:4">隨其所欲，悉當供給。』</s>
  </p>
  <p id="129">
    <s id="129:1">有婆羅門來應之言：</s>
    <s id="129:2">『吾有正法，</s>
    <s id="129:3">誰欲聞者，我當為說。』</s>
  </p>
  <p id="130">
    <s id="130:1">時仙人師合掌白言：</s>
    <s id="130:2">『唯願矜愍垂哀為說。』</s>
  </p>
  <p id="131">
    <s id="131:1">婆羅門言：</s>
    <s id="131:2">『學法事難！</s>
    <s id="131:3">久苦乃獲，汝今云何直爾欲聞？ 於理不可。</s>
  </p>
  <p id="132">
    <s id="132:1">汝若至誠欲得法者，</s>
    <s id="132:2">當隨我教。』</s>
  </p>
  <p id="133">
    <s id="133:1">仙人白言：</s>
    <s id="133:2">『大師所勅不敢違逆。』</s>
  </p>
  <p id="134">
    <s id="134:1">尋即語曰：</s>
    <s id="134:2">『汝今若能剝皮作紙，</s>
    <s id="134:3">析骨為筆，</s>
    <s id="134:4">血用和墨，</s>
    <s id="134:5">寫吾法者，</s>
    <s id="134:6">乃與汝說。』</s>
  </p>
  <p id="135">
    <s id="135:1">是時欝多羅聞此語已，</s>
    <s id="135:2">歡喜踊躍，</s>
    <s id="135:3">敬如來教，</s>
    <s id="135:4">即剝身皮，</s>
    <s id="135:5">析取身骨，</s>
    <s id="135:6">以血和墨，</s>
    <s id="135:7">仰白之曰： 『今正是時，唯願速說！』</s>
    <s id="135:8">時婆羅門，便說此偈：</s>
    <s id="135:9">「『常當攝身行，</s>
    <s id="135:10">而不殺盜婬，</s>
    <s id="135:11">不兩舌惡口，</s>
    <s id="135:12">妄言及綺語，</s>
    <s id="135:13">心不貪諸欲，</s>
    <s id="135:14">無瞋恚毒想，</s>
    <s id="135:15">捨離諸邪見，</s>
    <s id="135:16">是為菩薩行。』「</s>
  </p>
  <p id="136">
    <s id="136:1">說是偈已，</s>
    <s id="136:2">即自書取，遣人宣寫，閻浮提內一切人民，咸使誦讀如說修行。</s>
  </p>
  <p id="137">
    <s id="137:1">世尊爾時如是求法，為於眾生心無悔恨；</s>
    <s id="137:2">今者云何欲捨一切，</s>
    <s id="137:3">入於涅槃而不說法？</s>
  </p>
  <p id="138">
    <s id="138:1">「又復，世尊！過去久遠阿僧祇劫，</s>
    <s id="138:2">於閻浮提，作大國王，名曰尸毘，王所住城號提婆拔提，</s>
    <s id="138:3">豐樂無極。</s>
  </p>
  <p id="139">
    <s id="139:1">時尸毘王主閻浮提</s>
    <s id="139:2">八萬四千諸小國土，</s>
    <s id="139:3">六萬山川，</s>
    <s id="139:4">八千億聚落，</s>
    <s id="139:5">王有二萬夫人婇女、</s>
    <s id="139:6">五百太子、一萬大臣，</s>
    <s id="139:7">行大慈悲，矜及一切。</s>
  </p>
  <p id="140">
    <s id="140:1">時天帝釋，五德離身，</s>
    <s id="140:2">其命將終，愁憒不樂。</s>
  </p>
  <p id="141">
    <s id="141:1">毘首羯摩見其如是，</s>
    <s id="141:2">即前白言：『何為慷慨而有愁色？』</s>
  </p>
  <p id="142">
    <s id="142:1">帝釋報言：</s>
    <s id="142:2">『吾將終矣，死證已現，</s>
    <s id="142:3">如今世間，佛法已滅，</s>
    <s id="142:4">亦復無有諸大菩薩，</s>
    <s id="142:5">我心不知何所歸依？</s>
    <s id="142:6">是以愁耳。』</s>
  </p>
  <p id="143">
    <s id="143:1">毘首羯摩白天帝言：</s>
    <s id="143:2">『今閻浮提有大國王，行菩薩道，名曰尸毘，</s>
    <s id="143:3">志固精進，</s>
    <s id="143:4">必成佛道。</s>
  </p>
  <p id="144">
    <s id="144:1">宜往投歸，必能覆護，解救危厄。』</s>
  </p>
  <p id="145">
    <s id="145:1">天帝復白：</s>
    <s id="145:2">『若是菩薩，</s>
    <s id="145:3">當先試之， 為至誠不？</s>
  </p>
  <p id="146">
    <s id="146:1">汝化為鴿，</s>
    <s id="146:2">我變作鷹，</s>
    <s id="146:3">急追汝後，相逐詣彼大王坐所，</s>
    <s id="146:4">便求擁護，以此試之，足知真偽。』</s>
  </p>
  <p id="147">
    <s id="147:1">毘首羯摩復答天帝：</s>
    <s id="147:2">『菩薩大人！不宜加苦，正應供養，</s>
    <s id="147:3">不須以此難事逼也。』</s>
  </p>
  <p id="148">
    <s id="148:1">爾時帝釋，便說偈言：</s>
    <s id="148:2">「『我亦非惡心，</s>
    <s id="148:3">如真金應試，</s>
    <s id="148:4">以此試菩薩，知為至誠不？』「</s>
  </p>
  <p id="149">
    <s id="149:1">說是偈已，</s>
    <s id="149:2">毘首羯摩自化為鴿，</s>
    <s id="149:3">帝釋作鷹，</s>
    <s id="149:4">急追鴿後，</s>
    <s id="149:5">臨欲捉食。</s>
  </p>
  <p id="150">
    <s id="150:1">時鴿惶怖，</s>
    <s id="150:2">飛趣大王，入王腋下，</s>
    <s id="150:3">歸命於王。</s>
  </p>
  <p id="151">
    <s id="151:1">鷹尋後至，</s>
    <s id="151:2">立於殿前，</s>
    <s id="151:3">語大王言：</s>
    <s id="151:4">『今此鴿者，是我之食，</s>
    <s id="151:5">來在王邊，宜速還我，</s>
    <s id="151:6">我飢甚急。』</s>
  </p>
  <p id="152">
    <s id="152:1">尸毘王言：</s>
    <s id="152:2">『吾本誓願，當度一切，此來依我，終不與汝。』</s>
  </p>
  <p id="153">
    <s id="153:1">鷹復言曰：</s>
    <s id="153:2">『大王！今者云度一切，</s>
    <s id="153:3">若斷我食，命不得濟。</s>
  </p>
  <p id="154">
    <s id="154:1">如我之類非一切耶？』</s>
  </p>
  <p id="155">
    <s id="155:1">王時報言：</s>
    <s id="155:2">『若與餘肉，汝能食不？』</s>
  </p>
  <p id="156">
    <s id="156:1">鷹即言曰：</s>
    <s id="156:2">『唯得新殺熱肉，我乃食之。』</s>
  </p>
  <p id="157">
    <s id="157:1">王復念曰：</s>
    <s id="157:2">『今求新殺熱肉者，</s>
    <s id="157:3">害一救一，於理無益。』</s>
  </p>
  <p id="158">
    <s id="158:1">內自思惟：</s>
    <s id="158:2">『唯除我身，</s>
    <s id="158:3">其餘有命，</s>
    <s id="158:4">皆自護惜。』</s>
  </p>
  <p id="159">
    <s id="159:1">即取利刀，</s>
    <s id="159:2">自割股肉，</s>
    <s id="159:3">持用與鷹，</s>
    <s id="159:4">貿此鴿命。</s>
  </p>
  <p id="160">
    <s id="160:1">鷹報王曰：</s>
    <s id="160:2">『王為施主，</s>
    <s id="160:3">等視一切，</s>
    <s id="160:4">我雖小鳥，</s>
    <s id="160:5">理無偏枉，</s>
    <s id="160:6">若欲以肉貿此鴿者，</s>
    <s id="160:7">宜稱使停。』</s>
  </p>
  <p id="161">
    <s id="161:1">王勅左右：『疾取稱來。』</s>
  </p>
  <p id="162">
    <s id="162:1">以鉤鉤中，兩頭施盤，即時取鴿，安著一頭，所割身肉，以著一頭，</s>
    <s id="162:2">割股肉盡，故輕於鴿。</s>
  </p>
  <p id="163">
    <s id="163:1">復割兩臂兩脇，</s>
    <s id="163:2">身肉都盡，</s>
    <s id="163:3">故不等鴿。</s>
  </p>
  <p id="164">
    <s id="164:1">爾時大王舉身自起，</s>
    <s id="164:2">欲上稱盤，氣力不接，</s>
    <s id="164:3">失跨墮地，悶無所覺，</s>
    <s id="164:4">良久乃穌，</s>
    <s id="164:5">自責其心：</s>
    <s id="164:6">『我從久遠，</s>
    <s id="164:7">為汝所困，</s>
    <s id="164:8">輪迴三界，</s>
    <s id="164:9">酸毒備甞，</s>
    <s id="164:10">未曾為福。</s>
  </p>
  <p id="165">
    <s id="165:1">今是精進立行之時，</s>
    <s id="165:2">非懈怠時也。』</s>
  </p>
  <p id="166">
    <s id="166:1">種種責已，</s>
    <s id="166:2">自強起立，得上稱盤，</s>
    <s id="166:3">心中歡喜，自以為善。</s>
  </p>
  <p id="167">
    <s id="167:1">是時天地六種震動，</s>
    <s id="167:2">諸天宮殿皆悉傾搖，</s>
    <s id="167:3">乃至色界諸天同時來下，</s>
    <s id="167:4">於虛空中見於菩薩行於難行，</s>
    <s id="167:5">傷壞軀體，</s>
    <s id="167:6">心期大法，</s>
    <s id="167:7">不顧身命，</s>
    <s id="167:8">各共啼哭，淚如盛雨，</s>
    <s id="167:9">又雨天華而以供養。</s>
  </p>
  <p id="168">
    <s id="168:1">爾時帝釋還復本形，</s>
    <s id="168:2">住在王前，</s>
    <s id="168:3">語大王曰：</s>
    <s id="168:4">『今作如是難及之行，欲求何等？</s>
  </p>
  <p id="169">
    <s id="169:1">汝今欲求轉輪聖王帝釋魔王？</s>
  </p>
  <p id="170">
    <s id="170:1">三界之中欲求何等？』</s>
  </p>
  <p id="171">
    <s id="171:1">菩薩答言：</s>
    <s id="171:2">『我所求者，</s>
    <s id="171:3">不期三界尊榮之樂，</s>
    <s id="171:4">所作福報欲求佛道。』</s>
  </p>
  <p id="172">
    <s id="172:1">天帝復言：</s>
    <s id="172:2">『汝今壞身，</s>
    <s id="172:3">乃徹骨髓，寧有悔恨意耶？』</s>
  </p>
  <p id="173">
    <s id="173:1">王言：『無也。』</s>
  </p>
  <p id="174">
    <s id="174:1">天帝復曰：</s>
    <s id="174:2">『雖言無悔，</s>
    <s id="174:3">誰能知之？</s>
  </p>
  <p id="175">
    <s id="175:1">我觀汝身，戰掉不停， 言氣斷絕，</s>
    <s id="175:2">言無悔恨，</s>
    <s id="175:3">以何為證？』</s>
  </p>
  <p id="176">
    <s id="176:1">王即立誓：</s>
    <s id="176:2">『我從始來乃至於今，無有悔恨大如毛髮，</s>
    <s id="176:3">我所求願，必當果獲。</s>
  </p>
  <p id="177">
    <s id="177:1">至誠不虛如我言者，</s>
    <s id="177:2">令吾身體即當平復。』作誓已訖，</s>
  </p>
  <p id="178">
    <s id="178:1">身便平復，倍勝於前。</s>
  </p>
  <p id="179">
    <s id="179:1">天及世人，歎未曾有，歡喜踊躍，不能自勝。</s>
  </p>
  <p id="180">
    <s id="180:1">尸毘王者今佛身是也。</s>
  </p>
  <p id="181">
    <s id="181:1">世尊往昔為於眾生不顧身命，</s>
    <s id="181:2">乃至如是；</s>
    <s id="181:3">今者世尊法海已滿</s>
    <s id="181:4">法幢已立，</s>
    <s id="181:5">法鼓已建，</s>
    <s id="181:6">法炬已照，</s>
    <s id="181:7">潤益成立， 今正得時，</s>
    <s id="181:8">云何欲捨一切眾生，</s>
    <s id="181:9">入於涅槃而不說法？</s>
  </p>
  <p id="182">
    <s id="182:1">爾時梵王，於如來前，</s>
    <s id="182:2">合掌</s>
    <s id="182:3">讚歎，</s>
    <s id="182:4">說於如來先身求法，</s>
    <s id="182:5">為於眾生凡有千首。</s>
  </p>
  <p id="183">
    <s id="183:1">世尊爾時受梵王請，</s>
    <s id="183:2">即便往詣波羅㮈國鹿野苑中</s>
    <s id="183:3">轉于法輪，</s>
    <s id="183:4">三寶因是乃現於世。</s>
  </p>
  <p id="184">
    <s id="184:1">時諸人天諸龍鬼神，八部之眾，聞說是已，莫不歡喜，</s>
    <s id="184:2">頂戴奉行。</s>
  </p>
</text>
