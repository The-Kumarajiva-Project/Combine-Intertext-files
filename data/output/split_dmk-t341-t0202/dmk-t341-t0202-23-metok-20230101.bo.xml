<?xml version='1.0' encoding='utf-8'?>
<text>
  <p id="1">
    <s id="1:1">འདི་སྐད་བདག་གིས་ཐོས་པའི་དུས་གཅིག་ན། </s>
  </p>
  <p id="2">
    <s id="2:1">བཅོམ་ལྡན་འདས་མཉན་ཡོད་ན། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་ [205a.3]སྦྱིན་གྱི་ཀུན་དགའ་ར་བ་ན་བཞུགས་སོ། །</s>
  </p>
  <p id="3">
    <s id="3:1">དེའི་ཚེ་རྒྱལ་པོ་གསལ་ཐུབ་ལ་བློན་པོ་རི་དགས་ཞེས་བྱ་བ་ཡོད་དེ། །</s>
  </p>
  <p id="4">
    <s id="4:1">རབ་ཏུ་ཕྱུག་པ་ལོངས་སྤྱོད་ཆེ་བ།</s>
    <s id="4:2">དེ་ལ་བུ་ཕོ་བདུན་ཡོད་དོ། །</s>
  </p>
  <p id="5">
    <s id="5:1">བུ་ཕོ་དྲུག་གི་ནི་ཆུང་མ་ལོན་ཏེ། </s>
  </p>
  <p id="6">
    <s id="6:1">ནང་གི་བུ་ཐ་ཆུངས་གཅིག་ཆུང་མ་མ་ལོན་ནས་</s>
    <s id="6:2">ཕས་འདི་སྙམ་དུ་བསམས་ [205a.4]སོ། །</s>
  </p>
  <p id="7">
    <s id="7:1">བདག་ནི་རྒས་འཁོགས་ཏེ། </s>
  </p>
  <p id="8">
    <s id="8:1">བུ་གཅིག་གི་ཆུང་མ་མ་ལོན་པ་འདི་ལ་བཟང་མོ་མཆོག་ཞིག་བཙལ་ལོ་སྙམ་བསམས་ནས། </s>
  </p>
  <p id="9">
    <s id="9:1">དེའི་ཚེ་ན་ཁྱིམ་བདག་དེ་ལ་བྲམ་ཟེ་མཛའ་ཞིང་བཤེས་པ་ཞིག་ཡོད་དེ། </s>
  </p>
  <p id="10">
    <s id="10:1">དེ་དང་ཕྲད་ནས་</s>
    <s id="10:2">གཏམ་དུ་གླེངས་པ།</s>
    <s id="10:3">བདག་གི་བུ་ནང་གི་ཐ་ཆུངས་འདི་ [205a.5]ད་དུང་ཆུང་མ་མ་ལོན་ཏེ།</s>
  </p>
  <p id="11">
    <s id="11:1">སུ་ལ་བསླང་ཡང་མི་ཤེས་ན། </s>
  </p>
  <p id="12">
    <s id="12:1">ཁྱོད་ནི་ཡུལ་ཀུན་ཏུ་ཕྱིན་ན་</s>
    <s id="12:2">བུ་མོ་བཟང་ཞིང་མཛེས་པ། བློ་དང་ལྡན་པ། ཚེ་དང་དབང་ཐང་ཡོད་པ་ལྟ་ཅི་མཐོང་།</s>
  </p>
  <p id="13">
    <s id="13:1">བདག་གི་བུ་འདིའི་ཡིད་དུ་འོང་བ་ཞིག་</s>
    <s id="13:2"/>
    <s id="13:3">ཁྱོད་ཀྱིས་བཙལ་དགོས་སོ་ཞེས་སྨྲས་པ་དང་།</s>
    <s id="13:4">བྲམ་ཟེ་དེས་ཀྱང་ [205a.6]དེ་བཞིན་དུ་བྱའོ་སྨྲས་ནས།</s>
  </p>
  <p id="14">
    <s id="14:1">ཀུན་ཏུ་རྒྱུ་ཞིང་ཚོལ་བ་ལས།</s>
    <s id="14:2">ཡུལ་ཤི་རི་ཏི་ཏ་ཞེས་བྱ་བ་ན་བུ་མོ་ལྔ་བརྒྱ་ཞིག་འགྲོགས་ཏེ། རྩེ་བ་ལས་མེ་ཏོག་བཟང་པོ་བཏུས་ཏེ། སངས་རྒྱས་ལ་མཆོད་པའི་ཕྲེང་བ་བྱེད་པ་མཐོང་ངོ་། །</s>
  </p>
  <p id="15">
    <s id="15:1">བྲམ་ཟེ་དེས་ཀྱང་བུ་མོ་དེ་དག་གར་སོང་བའི་ཕྱི་བཞིན་དུ་བལྟས་ [205a.7]ན་</s>
    <s id="15:2">བུ་མོ་དེ་དག་ཆུ་ཆུང་ངུ་ཞིག་འབོག་པ་ལས། གཞན་ཐམས་ཅད་ནི་ལྷམ་ཕུད་ཀྱི་བུ་མོ་གཅིག་ལྷམ་མ་ཕུད་པར་ཆུ་བརྒལ་ཏོ། །</s>
  </p>
  <p id="16">
    <s id="16:1">དེ་ནས་ཡང་སོང་སོང་བ་ལས་ཆུ་ཆེན་པོ་ཞིག་བརྒལ་ནས། </s>
  </p>
  <p id="17">
    <s id="17:1">བུ་མོ་གཞན་ནི་གོས་ཕུད་ནས་ཆུར་ཞུགས། </s>
  </p>
  <p id="18">
    <s id="18:1">བུ་མོ་དེ་འབའ་ཞིག་གོས་ཀྱང་མ་ཕུད་པར་ཆུ་བརྒལ་ [205b.1]ཏོ། །</s>
  </p>
  <p id="19">
    <s id="19:1">དེ་ནས་ཚལ་ཞིག་གི་ནང་དུ་ཕྱིན་ནས་</s>
    <s id="19:2">བུ་མོ་གཞན་ནི་ཤིང་ཁར་འཛེག་ཅིང་མེ་ཏོག་འཐོགས་ན།</s>
  </p>
  <p id="20">
    <s id="20:1">བུ་མོ་དེ་འབའ་ཞིག་གིས་ས་ལ་བཏུས་ཀྱང་།</s>
    <s id="20:2">གཞན་པས་མང་དུ་རྙེད་དོ། །</s>
  </p>
  <p id="21">
    <s id="21:1">དེ་ནས་བྲམ་ཟེ་དེ་བུ་མོའི་དྲུང་དུ་སོང་སྟེ། </s>
  </p>
  <p id="22">
    <s id="22:1">ཁྱོད་ལ་ཐེ་ཙོམ་ཞིག་དྲི་ན།  ཁྱོད་ཀྱིས་ལན་ལེགས་པར་ཐོབ་ཤིག་ [205b.2]ཅེས་སྨྲས་སོ། །</s>
  </p>
  <p id="23">
    <s id="23:1">བུ་མོས་ཀྱང་ཐེ་ཙོམ་ཡོད་ན་དྲིས་ཤིག་ཅེས་སྨྲས་པ་དང་།</s>
    <s id="23:2">བྲམ་ཟེས་དྲིས་པ།</s>
    <s id="23:3">བུ་མོ་ཁྱོད་ཆུ་རྒལ་བ་དང་བུ་མོ་གཞན་གྱིས་ལྷམ་ཕུད་ནས་ཆུ་རྒལ།</s>
    <s id="23:4">བུ་མོ་ཁྱོད་འབའ་ཞིག་ལྷམ་ཡང་མ་ཕུད་པར་ཆུ་རྒལ་ན་</s>
    <s id="23:5">ཁྱོད་ལ་བསམས་པ་གཞན་ཅི་ཡོད།</s>
  </p>
  <p id="24">
    <s id="24:1">བུ་མོས་སྨྲས་པ།</s>
    <s id="24:2">[205b.3]ཁྱོད་ཀྱི་ཐེ་ཙོམ་ནི་ངོ་མཚར་ཆེ་བ་ཡང་མ་ཡིན་ནོ། །</s>
    <s id="24:3"/>
    <s id="24:4">བདག་ས་སྐམ་པོ་ལ་འགྲོ་བའི་ཚེ། རྐང་པའི་འོག་ཏུ་ཅི་འགྲོ་མིག་གིས་བལྟར་ཡོད་པས་ཚེར་མའམ། རྡོའམ་གྱོ་མོའམ། མི་བདེ་བའི་བག་སྣང་ན་ཡང་</s>
    <s id="24:5">འབྱོལ་ནས་འགྲོ།</s>
  </p>
  <p id="25">
    <s id="25:1">ཆུའི་གཏིང་ན་ཅི་ཡོད་པ་མིག་གིས་བལྟར་མེད་དེ། </s>
  </p>
  <p id="26">
    <s id="26:1">གལ་ཏེ་ [205b.4]ཚེར་མའམ། སྦྲུལ་ལམ་སྲིན་བུ་གདུག་པ་ཅན་དག་ལ་བརྫིས་ན་རྐང་པ་ལ་གནོད་པར་འགྱུར་གྱི་དོགས་པས་</s>
    <s id="26:2">ལྷམ་མ་ཕུད་པ་ཡིན་ནོ། །</s>
  </p>
  <p id="27">
    <s id="27:1">བྲམ་ཟེས་སྨྲས་པ།</s>
    <s id="27:2">འོ་ན་ཅིའི་ཕྱིར་གོས་དང་བཅས་སུ་ཆུ་ལ་འབོག །</s>
  </p>
  <p id="28">
    <s id="28:1">བུ་མོས་སྨྲས་པ།</s>
    <s id="28:2">བུད་མེད་ཀྱི་ལུས་ལ་མཚན་མ་བཟང་པོ་དང་། [205b.5]ངན་པ་ཡོད་པས་</s>
    <s id="28:3">གོས་བརྗེས་ཏེ་ཆུར་ཞུགས་ན་གཞན་གྱིས་མཐོང་སྟེ།</s>
  </p>
  <p id="29">
    <s id="29:1">མཚན་མ་བཟང་ན་ཅི་ཡང་མི་ཟེར་གྱིས།</s>
    <s id="29:2">མཚན་ངན་ན་འཕྱ་བར་འགྱུར་བས་</s>
    <s id="29:3">བདག་གིས་གོས་མ་བརྫེས་པ་ཡིན་ནོ། །</s>
  </p>
  <p id="30">
    <s id="30:1">བྲམ་ཟེས་སྨྲས་པ།</s>
    <s id="30:2">འོ་ན་ཁྱོད་ཅིའི་ཕྱིར་གཅིག་པུ་ཤིང་ཁར་མི་འཛེག །</s>
  </p>
  <p id="31">
    <s id="31:1">བུ་མོས་སྨྲས་པ།</s>
    <s id="31:2">[205b.6]གལ་ཏེ་ཤིང་ཁར་འཛེགས་ན་</s>
    <s id="31:3">ཤིང་གི་ཡལ་ག་ཆག་གམ་ལྷུང་ན་</s>
    <s id="31:4">ལུས་ལ་གནོད་པར་འགྱུར་བས།</s>
    <s id="31:5">ཤིང་ཁར་མ་འཛེགས་པ་ཡིན་ནོ། །</s>
  </p>
  <p id="32">
    <s id="32:1">བུ་མོ་འདི་ནི་རྒྱལ་པོ་རབ་གསལ་རྒྱལ་གྱི་གཅུང་སྟོབས་གྲོགས་པོ་ཞེས་བྱ་བའི་བུ་མོ་ཡིན་ཏེ། </s>
  </p>
  <p id="33">
    <s id="33:1">རྒྱལ་པོའི་གཅུང་དེ་སྔོན་ཉེས་པ་ཞིག་བྱས་པས་ཡུལ་དེ་ [205b.7]ནས་བསྐྲད་དེ་ཡུལ་འདིར་འོངས་ནས། </s>
  </p>
  <p id="34">
    <s id="34:1">ལྷ་མཚམས་མ་ཆུང་མར་བླང་བ་ལས་བཙས་པའི་བུ་མོ་ཡིན་ནོ། །</s>
    <s id="34:2"/>
  </p>
  <p id="35">
    <s id="35:1">བྲམ་ཟེས་སྨྲས་པ།</s>
    <s id="35:2">བུ་མོ་ཁྱོད་ནི་ཤིན་ཏུ་ཡང་མཁས་ཤིང་མཛངས་པ་ཞིག་ན།</s>
  </p>
  <p id="36">
    <s id="36:1">ཁྱོད་ལ་ཕ་མ་ཡོད་དམ།</s>
    <s id="36:2">བུ་མོས་སྨྲས་པ་ཡོད་དོ། །</s>
  </p>
  <p id="37">
    <s id="37:1">འོ་ན་འགྲོགས་ཏེ་ཁྱོད་ཀྱི་ཁྱིམ་དུ་ [206a.1]འདོང་ངོ་ཞེས་སྨྲས་ནས། </s>
  </p>
  <p id="38">
    <s id="38:1">དེའི་སྒོར་ཕྱིན་པ་དང་། བུ་མོ་ནང་དུ་སོང་སྟེ།  ཕ་མ་ལ་སྨྲས་པ།</s>
    <s id="38:2">སྒོ་ན་བྲམ་ཟེ་ཞིག་ཡབ་དང་མཇལ་འཚལ་ལོ་ཞེས་མཆིའོ། །</s>
    <s id="38:3">བུ་མོ་དེའི་ཕ་སྒོར་བྱུང་ནས་གཅིག་ལ་གཅིག་བདེའམ་ཞེས་དྲིས་ནས་</s>
  </p>
  <p id="39">
    <s id="39:1">ད་གཟོད་ཀྱི་བུ་མོ་དེ་ཁྱོད་ཀྱི་བུ་མོ་ཡིན་ [206a.2]ནམ་ཞེས་དྲིས་སོ། །</s>
  </p>
  <p id="40">
    <s id="40:1">སྨྲས་པ་བདག་གི་བུ་མོ་ཡིན་ནོ། །</s>
  </p>
  <p id="41">
    <s id="41:1">འོ་ན་བདག་པོ་ཡོད་དམ།</s>
    <s id="41:2">སྨྲས་པ་བདག་པོ་མེད་དོ། །</s>
  </p>
  <p id="42">
    <s id="42:1">བྲམ་ཟེས་སྨྲས་པ།</s>
    <s id="42:2">མཉན་དུ་ཡོད་པ་ན། བློན་པོ་རི་དགས་ཞེས་བྱ་བ་ཁྱོད་ཀྱིས་ཤེས་སམ།</s>
    <s id="42:3">སྨྲས་པ་བདག་དང་བཤེས་སོ། །</s>
  </p>
  <p id="43">
    <s id="43:1">བྲམ་ཟེ་དེས་སྨྲས་པ།</s>
    <s id="43:2">བློན་ [206a.3]པོ་དེའི་བུ་ནང་གི་ཆུང་ངུ་། བྱད་གཟུགས་ལེགས་ཤིང་ཡིད་གཞུངས་པ་ཞིག་ཡོད་དེ། ཁྱོད་ཀྱི་བུ་མོ་ཆུང་མར་སློང་ངོ་། །</s>
  </p>
  <p id="44">
    <s id="44:1">དེས་སྨྲས་པ་དེ་ནི་རིགས་ཆེ་ཞིང་མཐོ་བ་ཡིན་ཏེ། གལ་ཏེ་བུ་མོ་འདོད་ན་ལྟ་ཁྱོད་ཀྱི་བསམ་པ་ལྟར་བྱའོ། ། ཞེས་སྨྲས་ནས།</s>
    <s id="44:2"/>
  </p>
  <p id="45">
    <s id="45:1">བྲམ་ཟེ་དེས་ཀྱང་གྲོགས་པོ་ཕྱིར་འགྲོ་བ་ལ་ [206a.4]མཉན་དུ་ཡོད་པར་</s>
    <s id="45:2">བྲམ་ཟེའི་ཐོག་ཏུ་ཡི་གེ་སྤྲིང་ངོ་། ། བྲམ་ཟེའི་ཐོག་ཏུ་ཡི་གེ་འོངས་ནས་བག་མ་བསུ་བའི་རྟ་དང་ཤིང་རྟ་ལ་སོགས་པ་བཤམས་ཏེ།</s>
  </p>
  <p id="46">
    <s id="46:1">དེ་ནས་ཡུལ་ཤི་རི་ཏི་ཏ་རར་ཆས་སོ། །</s>
  </p>
  <p id="47">
    <s id="47:1">དེར་ཕྱིན་དུ་ཉེ་བ་དང་།</s>
    <s id="47:2">སྔར་མི་གཅིག་སྦྲོན་དུ་བཏང་ནས།</s>
  </p>
  <p id="48">
    <s id="48:1">དེས་ཀྱང་བུ་མོ་བག་མར་བཏང་ [206a.5]བའི་སྟོན་མོ་བཤམས་ཏེ།</s>
    <s id="48:2">བུ་མོ་བག་མར་བཏང་ངོ་། །</s>
  </p>
  <p id="49">
    <s id="49:1">དེ་དག་གིས་བུ་མོ་ཐོབ་ནས། </s>
  </p>
  <p id="50">
    <s id="50:1">མཉན་ཡོད་དུ་འགྲོ་བ་ན། </s>
  </p>
  <p id="51">
    <s id="51:1">བུ་མོ་དེའི་མས་མི་མང་པོའི་ནང་དུ་བུ་མོ་ལ་འདི་སྐད་དུ།</s>
    <s id="51:2">ཁྱོད་དེང་ཕྱིན་ཅད་རྟག་ཏུ་གོས་བཟང་པོ་གྱོན་ཞིང་ཁ་ཟས་ཞིམ་པོ་ཟོ་ཤིག །</s>
    <s id="51:3">ཉིན་གཅིག་བཞིན་དུ་རྒྱུན་མི་ [206a.6]ཆད་པར་མེ་ལོང་ལ་ལྟོས་ཤིག་ཅེས་བསྒོ་ནས།</s>
  </p>
  <p id="52">
    <s id="52:1">བུ་མོས་ཀྱང་དེ་བཞིན་དུ་བྱའོ་ཞེས་སྨྲས་པ་དང་།</s>
    <s id="52:2">གྱོས་པོ་དེ་ཡི་ཏམ་རངས་ཏེ།</s>
  </p>
  <p id="53">
    <s id="53:1">འདི་སྙམ་དུ་བསམས་སོ། །</s>
  </p>
  <p id="54">
    <s id="54:1">མི་གཅིག་སྐྱེས་པ་ལ་སྐྱིད་སྡུག་ཀྱང་མི་རྟག་ལ།</s>
    <s id="54:2">གོས་བཟང་པོ་དང་། ཁ་ཟས་ཞིམ་པོ་རྟག་ཏུ་ག་ལ་རྙེད།</s>
  </p>
  <p id="55">
    <s id="55:1">རྟག་ཏུ་མེ་ [206a.7]ལོང་ལ་ལྟོས་ཤིག་པ་ཡང་རིགས་པ་མ་ཡིན་</s>
    <s id="55:2">སྙམ་བསམས་ནས།</s>
  </p>
  <p id="56">
    <s id="56:1">སོ་སོར་འཕྱི་ཕྱག་འཚལ་ནས་ གྱེས་སོ། །</s>
    <s id="56:2">དེ་དག་ཐམས་ཅད་འགྲོགས་ཏེ་ལམ་དུ་ཞུགས་ནས་</s>
  </p>
  <p id="57">
    <s id="57:1">ཕྱིར་ཡུལ་དུ་དོང་བ་ལས། བར་ན་ཁང་པ་བཟང་པོ་བསིལ་བ་ཞིག་ཡོད་དེ</s>
  </p>
  <p id="58">
    <s id="58:1">དེ་དག་ལས་སྔར་དོང་བ་དག་ཁང་པ་ [206b.1]དེ་ན་བསྟི་ཞིང་འཁོད་དོ། །</s>
  </p>
  <p id="59">
    <s id="59:1">བག་མ་སར་པ་ཡང་ཕྱིས་དེར་འོངས་ནས་</s>
    <s id="59:2">གྱོས་པོ་ལ་འདིའི་འོག་ཏུ་བཞུགས་སུ་མི་རུང་གིས། མྱུར་དུ་ཐང་ལ་བཞུད་དོ་ཞེས་གསོལ་ནས།</s>
  </p>
  <p id="60">
    <s id="60:1">བག་མས་སྨྲས་པ་བཞིན་དུ་ཐང་ལ་བྱུང་ངོ་། །</s>
  </p>
  <p id="61">
    <s id="61:1">གཡོག་ཁ་ཅིག་འགྲོར་མ་བཏུབ་སྟེ། </s>
  </p>
  <p id="62">
    <s id="62:1">ཁང་པའི་འོག་ཏུ་འདུག་འདུག་ [206b.2]པ་ལས་རིང་པོར་མ་ལོན་པར་</s>
    <s id="62:2">བ་ལང་དང་། རྟ་ཅིག་དེར་འོངས་ནས།  ཀ་བ་ལ་རྙོགས་པ་དང་།</s>
    <s id="62:3">ཁང་པ་རྡིབ་ནས་ཁང་པའི་འོག་ན་འདུག་པ་དག་ཁ་དག་གོ །</s>
  </p>
  <p id="63">
    <s id="63:1">གྱོས་པོས་སེམས་པ་བདག་སྲོག་དང་བྲལ་བ་ལས་ཐར་བར་བྱས་པ་ནི། མནའ་མ་འདི་ཡིན་ནོ་སྙམ་ནས། </s>
  </p>
  <p id="64">
    <s id="64:1">མནའ་མ་ [206b.3]ལ་ལྷག་པར་བྱམས་པའི་སེམས་སྐྱེས་སོ། །</s>
  </p>
  <p id="65">
    <s id="65:1">དེ་ནས་ཡང་སོང་སོང་བ་ལས་</s>
    <s id="65:2">ཆུ་གཤོང་ཅིག་ཏུ་རྩྭ་དང་ཆུར་ལྡན་པ་ཞིག་ཏུ་འདུག་པ་ལས།</s>
    <s id="65:3">མནའ་མ་ཕྱིས་འོངས་ནས།</s>
  </p>
  <p id="66">
    <s id="66:1">ཆུ་གཤོང་འདིར་བཞུགས་སུ་མི་རུང་གིས་མྱུར་དུ་འཕོས་ཤིག་ཅེས་གསོལ་པ་དང་།</s>
    <s id="66:2">ལོགས་ཤིག་ཏུ་འཕོས་ [206b.4]མ་ཐག་ཏུ་གྲུ་ཆར་དྲག་པོ་བབ་ནས་སྔར་བཏབ་པའི་ཆུ་གཤོང་དུ་གཤའ་ཆེན་པོ་བྱུང་ངོ་། །</s>
  </p>
  <p id="67">
    <s id="67:1">གྱོས་པོས་བསམས་པ། བདག་ལན་གཉིས་སུ་སྲོག་དང་བྲལ་བ་ལས་མནའ་མས་ཐར་བར་བྱས་སོ་སྙམ་ནས། </s>
  </p>
  <p id="68">
    <s id="68:1">ཆས་ཏེ་སོང་བ་ལས་ཡུལ་དུ་ཕྱིན་ཏོ། །</s>
  </p>
  <p id="69">
    <s id="69:1">དེ་ནས་གཉེན་རྣམས་ [206b.5]ལྷགས་ཏེ།  དགའ་བའི་གཏམ་བྱས་ནས་</s>
    <s id="69:2"/>
    <s id="69:3">སྟོན་མོ་ཆེན་པོ་བྱས་ཏེ།</s>
  </p>
  <p id="70">
    <s id="70:1">ཉི་མ་གཅིག་གི་བར་དུ་</s>
    <s id="70:2">དགའ་བའི་རྩེད་མོ་བྱས་སོ། །</s>
  </p>
  <p id="71">
    <s id="71:1">འགྲོན་ཀུན་གྱེས་པའི་འོག་ཏུ་</s>
    <s id="71:2"/>
    <s id="71:3">མནའ་མ་རྣམས་བཀུག་སྟེ།</s>
  </p>
  <p id="72">
    <s id="72:1">འདི་སྐད་ཅེས་བསྒོའོ། །</s>
    <s id="72:2">ཁོ་བོ་ནི་ན་སོ་རྒས་ཏེ།</s>
  </p>
  <p id="73">
    <s id="73:1">ལས་རྣམས་ཀྱིས་སྐྱོ་ནས་</s>
    <s id="73:2">མནའ་མ་ཁྱེད་ [206b.6]རྣམས་ལ་ཁྱིམ་གྱི་ནོར་རྫས་གཏང་དགོས་ན་</s>
    <s id="73:3">ཁྱོད་གང་གིས་བང་མཛོད་ཀྱི་ལྡེ་མིག་བཅང་ཞེས་དྲིས་ན།</s>
  </p>
  <p id="74">
    <s id="74:1">མནའ་མ་ཆེན་མོ་དྲུག་ཆར་གྱིས་མི་ནུས་སོ། ། ཞེས་གསོལ་ན།</s>
  </p>
  <p id="75">
    <s id="75:1">ནང་གི་ཆུང་ངུས་ནི་བདག་གིས་ནུས་སོ་ཞེས་གསོལ་ཏོ། །</s>
  </p>
  <p id="76">
    <s id="76:1">དེ་ནས་ཁྱིམ་བདག་གིས་ཀྱང་བང་མཛོད་ཀྱི་ལྡེ་མིག་ཐམས་ [206b.7]ཅད་གཏད་དེ་</s>
  </p>
  <p id="77">
    <s id="77:1">མནའ་མས་ཀྱང་དེ་བཞིན་དུ་ཉམས་སུ་བླངས་ནས་</s>
  </p>
  <p id="78">
    <s id="78:1">ནངས་པར་ནི་སྔར་ལངས་ཤིང་</s>
    <s id="78:2">ཁང་པའི་ནང་ཀུན་ཕྱག་དར་བྱས་ནས་ཆག་ཆག་བཏབ་བོ། །</s>
    <s id="78:3">དེ་ནས་ཁ་ཟས་ཀྱི་གཡོས་བྱས་ནས་</s>
  </p>
  <p id="79">
    <s id="79:1">སྔར་གྱོས་སྒྱུག་ལ་སོགས་ཏེ།  ཆེ་རིམས་ཀྱིས་ཟན་བྱིན་ནོ། །</s>
  </p>
  <p id="80">
    <s id="80:1">དེའི་འོག་ཏུ་བྲན་ཁོལ་དང་། [207a.1]ལས་བྱེད་པ་རྣམས་ལ་ཟན་བྱིན་ནོ། །</s>
  </p>
  <p id="81">
    <s id="81:1">སོ་སོར་ལས་ལ་བཙུད་ནས། </s>
  </p>
  <p id="82">
    <s id="82:1">གདོད་བདག་ཟས་བཟའོ། །</s>
  </p>
  <p id="83">
    <s id="83:1">རྟག་ཏུ་དེ་འདྲ་བར་བྱེད་པས་</s>
    <s id="83:2">གྱོས་པོས་ཀྱང་བདག་གི་མནའ་མ་འདི་ནི་གཞན་དང་མི་འདྲ་སྟེ། ཐ་མལ་པ་ནི་མ་ཡིན་ནོ། །</s>
  </p>
  <p id="84">
    <s id="84:1">དེ་ཅིའི་ཕྱིར་བུ་མོ་བདག་གི་མས་བསྒོ་བ་ [207a.2]ལྟར་མི་བྱེད་སྙམ་བསམས་ནས་</s>
    <s id="84:2">འདི་སྐད་ཅེས་སྨྲས་སོ། །</s>
  </p>
  <p id="85">
    <s id="85:1">ཁྱོད་ཁྱིམ་ནས་ཆས་པའི་ཚེ་</s>
    <s id="85:2">ཁྱོད་ཀྱི་མས་རྟག་ཏུ་གོས་བཟང་པོ་གྱོན་ལ་ཁ་ཟས་ཞིམ་པོ་ཟོ་ཤིག །རྟག་ཏུ་མེ་ལོང་ལ་ལྟོས་ཤིག་ཅེས་</s>
    <s id="85:3">བྱུང་བ་འདི་ཅིའི་ཐ་ཚིག་ཅེས་དྲིས་ནས</s>
    <s id="85:4"/>
  </p>
  <p id="86">
    <s id="86:1">མནའ་མས་པུས་མོ་གཉིས་ས་ལ་བཙུགས་ཏེ་ [207a.3]འདི་སྐད་ཅེས་གསོལ་ཏོ། །</s>
  </p>
  <p id="87">
    <s id="87:1">བདག་གི་མས་གོས་བཟང་པོ་གྱོན་ཅིག་ཅེས་བསྒོ་བ་ནི། སྟེང་དུ་གྱོན་པའི་བཞག་གོས་ལྟ་བུ་ལ་</s>
    <s id="87:2">རྟག་ཏུ་བག་བྱ་ཞིང་མ་རྙིངས་པར་གྱིས་ཤིག །</s>
    <s id="87:3">འགྲོན་ནམ། ཕྱི་མི་དག་འོངས་ན་</s>
  </p>
  <p id="88">
    <s id="88:1">གོས་མ་ངན་ཅིག་ཅེས་མཆིའོ། །</s>
    <s id="88:2">རྟག་ཏུ་ཁ་ཟས་ཞིམ་པོ་ཟོ་ཤིག་ [207a.4]ཅེས་པ་ནི་</s>
    <s id="88:3">ཁ་ཟས་ཞིམ་པོ་དང་བསོད་པ་ལ་བགྱི་བ་མ་ལགས་ཀྱི།</s>
    <s id="88:4">སུ་བས་ཀྱང་ཕྱིས་ཟོས་ན་</s>
  </p>
  <p id="89">
    <s id="89:1">བཀྲེས་པས་ཁ་ཟས་ཀུན་ཞིམ་མོ་ཞེས་མཆིའོ། །</s>
    <s id="89:2">རྟག་ཏུ་མེ་ལོང་ལ་ལྟོས་ཤིག་ཟེར་བ་ནི་</s>
    <s id="89:3">འཁར་བའམ། ལྕགས་ཀྱི་མེ་ལོང་ལ་ལྟ་བ་མ་ལགས་ཀྱི།</s>
    <s id="89:4">སྔར་ལངས་ལ་ཕྱི་ནང་གི་ཕྱག་ [207a.5]དར་དང་། ཆག་ཆག་བཏབ་པ་དང་།</s>
    <s id="89:5">ཁྲི་སྟན་བཏིང་བ་ལ་སོགས་པ་ལས་སུ་བགྱི་བ་རྣམས་ལེགས་པར་གྱིས་ཤིག་ཅེས་མཆི་སྟེ།</s>
  </p>
  <p id="90">
    <s id="90:1">བདག་གི་མས་བསྒོ་བ་ནི་</s>
    <s id="90:2">འདི་ལྟ་བུ་ལགས་སོ་ཞེས་གསོལ་པ་དང་།</s>
    <s id="90:3">མནའ་མ་དེ་ལ་ལྷག་པར་ཡང་བྱམས་ཏེ།</s>
  </p>
  <p id="91">
    <s id="91:1">ཁྱིམ་གྱི་ལས་ཐམས་ཅད་ [207a.6]གཏད་ནས་</s>
    <s id="91:2">ཐམས་ཅད་བདེ་ཞིང་སྐྱིད་པར་གྱུར་ཏོ། །</s>
  </p>
  <p id="92">
    <s id="92:1">དེའི་ཚེ་བྱ་དག་ཅིག་</s>
    <s id="92:2">རྒྱ་མཚོའི་གླིང་ན་འབྲས་ཟ་ཟ་བ་ལས་</s>
    <s id="92:3">འབྲས་ཀྱི་སྙེ་མ་ཁྱེར་ཏེ་འཕུར་ནས། རྒྱལ་པོའི་ཕོ་བྲང་གི་ཐད་ཀར་ཕྱིན་པ་དང་། འབྲས་ཀྱི་སྙེ་མ་དག་ཅིག་ཤོར་ཏེ།  ཕོ་བྲང་གི་ཐད་ཀར་ལྷུང་ངོ་། །</s>
    <s id="92:4"/>
  </p>
  <p id="93">
    <s id="93:1">འབྲས་ཀྱི་ [207a.7]སྙེ་མ་དེ་གཅིག་གིས་རྒྱལ་པོ་ལ་ཕུལ་ལོ། །</s>
    <s id="93:2">རྒྱལ་པོས་ཀྱང་འབྲས་བཟང་པོ་འདི་ལྟ་བུ་དག་ནི་</s>
    <s id="93:3">སྨན་དུ་རུང་ངེས་ཀྱིས་</s>
    <s id="93:4">ས་བོན་དུ་བྱའོ་སྙམ་ནས</s>
  </p>
  <p id="94">
    <s id="94:1">བློན་པོ་ཀུན་ལ་ཤས་ཤས་སུ་བགོས་ཏེ།  རྨོས་ཤིག་ཅེས་བསྒོའོ། །</s>
    <s id="94:2">དེའི་ཚེ་ཁྱིམ་བདག་དེས་ཀྱང་ཉུང་ངུ་ཞིག་ཐོབ་ནས།</s>
  </p>
  <p id="95">
    <s id="95:1">ཕྱིར་ཁྱིམ་ [207b.1]དུ་འོངས་ཏེ་མནའ་མ་ལ་འབྲས་འདི་རྨོས་ཤིག་ཅེས་བསྒོའོ། །</s>
    <s id="95:2">མནའ་མ་དེས་ཀྱང་བསྒོ་བ་དེ་བཞིན་དུ་བྲན་ཁོལ་གཞན་བཏང་ནས།</s>
  </p>
  <p id="96">
    <s id="96:1">ཞིང་གང་གཤིན་པར་རྨོས་ནས།  དེ་བཞིན་དུ་ལེགས་པར་སྐྱེས་ཏེ་འབྲས་མང་ཞིག་བྱུང་ངོ་། །</s>
  </p>
  <p id="97">
    <s id="97:1">གཞན་གྱིས་རྨོས་པ་ལ་ནི་ལས་སུ་ལེགས་པར་མ་བྱས་ [207b.2]པས་གཅིག་ཀྱང་མ་སྐྱེས་སོ། །</s>
  </p>
  <p id="98">
    <s id="98:1">དེའི་ཚེ་ན་རྒྱལ་པོའི་བཙུན་མོ་ནད་ཀྱིས་བཏབ་པ་ལས་སྨན་པས་དཔྱད་བྱས་ནས།</s>
  </p>
  <p id="99">
    <s id="99:1">ན་བ་འདི་ལས་རྒྱ་མཚོའི་གླིང་གི་འབྲས་བྱིན་ན་འཚོའོ་ཞེས་དཔྱད་བྱས་སོ། །</s>
  </p>
  <p id="100">
    <s id="100:1">རྒྱལ་པོས་ཀྱང་རྒྱ་མཚོའི་གླིང་གི་འབྲས་ཞིག་སོ་སོ་ནས་རྨེད་དུ་བཅུག་པར་དྲན་ནས།</s>
    <s id="100:2"/>
  </p>
  <p id="101">
    <s id="101:1">[207b.3]རྒྱ་མཚོའི་གླིང་གི་འབྲས་ཞིག་རྨེད་དུ་བཅུག་པ་ཡོད་དམ་མེད་ཅེས་དྲིས་ན།</s>
    <s id="101:2"/>
  </p>
  <p id="102">
    <s id="102:1">བློན་པོ་ཁ་ཅིག་གིས་ནི་འབྲས་རྨོས་པ་མ་སྐྱེས་སོ་ཞེས་མཆིའོ། །</s>
    <s id="102:2">ཁ་ཅིག་གིས་ནི་འབྲས་ཀུན་བྱི་བས་འཚལ་ཏེ་མ་མཆིས་སོ་ཞེས་མཆིའོ། །</s>
    <s id="102:3">དེའི་ཚེ་ན་ཁྱིམ་བདག་དེ་ཡང་ཕྱིར་ཁྱིམ་དུ་སོང་ནས་</s>
  </p>
  <p id="103">
    <s id="103:1">མནའ་མ་དེ་ལ་ [207b.4]</s>
    <s id="103:2"/>
    <s id="103:3">སྔོན་འབྲས་ཤིག་རྨོར་བཅུག་པ་སྐྱེས་སམ་མ་སྐྱེས།</s>
  </p>
  <p id="104">
    <s id="104:1">རྒྱལ་པོའི་བཙུན་མོ་ནད་ཀྱིས་བཏབ་སྟེ་སྨན་དུ་དགོས་སོ། །</s>
  </p>
  <p id="105">
    <s id="105:1">མནའ་མས་གསོལ་པ།</s>
    <s id="105:2">འབྲས་རྨོས་པ་དེ་རབ་ཏུ་ལེགས་ཏེ།</s>
  </p>
  <p id="106">
    <s id="106:1">མི་གཅིག་གི་སྨན་དུ་མ་བས་ཀྱིས། ཡུལ་གཅིག་གི་མི་ཡང་སོས་པ་ཙམ་མཆིས་སོ། །</s>
  </p>
  <p id="107">
    <s id="107:1">ཁྱིམ་ [207b.5]བདག་དེས་འབྲས་དེ་ལས་ཤས་ཅིག་རྒྱལ་པོ་ལ་ཕུལ་ནས། </s>
  </p>
  <p id="108">
    <s id="108:1">རྒྱལ་པོས་ཀྱང་འབྲས་དེས་བཙུན་མོའི་སྨན་དཔྱད་བྱས་ནས།  བཙུན་མོ་ཡང་སོས་ཏེ།</s>
    <s id="108:2">རྒྱལ་པོ་རབ་ཏུ་དགའ་ནས་བྱ་དགའ་མང་དུ་བྱིན་ནོ། །</s>
  </p>
  <p id="109">
    <s id="109:1">དེའི་ཚེ་ན་ཤི་རི་ཏི་ཏའི་རྒྱལ་པོ་དང་། ཡུལ་མཉན་དུ་ཡོད་པའི་རྒྱལ་པོ་ [207b.6]གཉིས་གཅིག་ལ་གཅིག་མི་དགའ་བས་རྟག་ཏུ་མི་འདུམ་མོ། །</s>
    <s id="109:2">དེའི་ཚེ་ན་ཤི་རི་ཏི་ཏའི་རྒྱལ་པོས་མཉན་ཡོད་ཀྱི་རྒྱལ་པོ་དེ་ལ་བློན་པོ་མཛངས་པ་མཁས་ཞིང་བློ་དང་ལྡན་པ་ཡོད་དམ་མེད་པ་བགམ་མོ་སྙམ་ནས</s>
  </p>
  <p id="110">
    <s id="110:1">ཕོ་ཉ་ཅིག་ཡུལ་མཉན་ཡོད་དུ་བཏང་ནས། </s>
  </p>
  <p id="111">
    <s id="111:1">ཕོ་ཉ་དེ་ལ་རྒོད་མ་མ་ [207b.7]སྨད་གཉིས་མ་དང་བུ་འདྲ་བར་སྤུ་མདོག་གཅིག་པ།</s>
    <s id="111:2"/>
    <s id="111:3">བྱེ་བྲག་མི་ཕྱེད་པ། རྒོད་སྨད་གཉིས་བསྒྲིགས་ཏེ།</s>
  </p>
  <p id="112">
    <s id="112:1">མ་ནི་གང་ཡིན་བུ་ནི་གང་ཡིན་བྱེ་བྲག་ཕྱེས་ཤིག་ཅེས་སྤྲིང་ངོ་། །</s>
  </p>
  <p id="113">
    <s id="113:1">རྒྱལ་པོ་དང་བློན་པོ་རྣམས་ཀྱིས་བལྟས་ན་གཅིག་གིས་ཀྱང་བྱེ་བྲག་མ་ཕྱེད་དོ། །</s>
  </p>
  <p id="114">
    <s id="114:1">དེ་ནས་ཁྱིམ་བདག་དེ་ཁྱིམ་ [208a.1]དུ་འོངས་ནས། </s>
  </p>
  <p id="115">
    <s id="115:1">མནའ་མས་གཏམ་ཅི་གསན་ཞེས་ཞུས་ན། </s>
  </p>
  <p id="116">
    <s id="116:1">གཏམ་འདི་ལྟ་བུ་དག་གྲག་གོ་ཞེས་མནའ་མ་ལ་རྒྱས་པར་གཏམ་བྱས་སོ། །</s>
  </p>
  <p id="117">
    <s id="117:1">མནའ་མས་གསོལ་པ།</s>
    <s id="117:2">འདི་ནི་ཤིན་ཏུ་རིག་པར་ཡང་སླའོ། །</s>
  </p>
  <p id="118">
    <s id="118:1">རྒོད་མ་མ་སྨད་གཉིས་ཐོགས་ལ་ལྷན་ཅིག་ཏུ་རྩྭ་བཟང་ [208a.2]པོ་ཞིག་བྱིན་ཅིག་དང་། མ་གང་ཡིན་པ་དེ་ནི་རྩྭ་མཆུས་ཕུལ་ཏེ་བུ་ལ་སྟོབས་སོ། །</s>
  </p>
  <p id="119">
    <s id="119:1">ཁྱིམ་བདག་གིས་མནའ་མས་སྨྲས་པ་བཞིན་དུ་རྒྱལ་པོ་ལ་གསོལ་ནས།  རྒྱལ་པོས་ཀྱང་རྩྭ་བྱིན་ཏེ་བལྟས་ན་དེ་བཞིན་དུ་གྱུར་ཏེ། མ་དང་བུ་ཡང་རྟོགས་ནས།</s>
  </p>
  <p id="120">
    <s id="120:1">ཕོ་ཉ་དེ་ལ་མ་ནི་འདིའོ། །  [208a.3]བུ་ནི་འདིའོ་ཞེས་སྨྲས་པས།</s>
    <s id="120:2">དེ་བཞིན་དུ་སྨྲས་པ་བཞིན་ཏེ། མ་ནོར་ཏོ་ཞེས་སྨྲས་སོ། །</s>
    <s id="120:3"/>
  </p>
  <p id="121">
    <s id="121:1">དེ་ནས་ཕོ་ཉ་དེ་རང་ཡུལ་དུ་སོང་ནས། </s>
  </p>
  <p id="122">
    <s id="122:1">རྒྱལ་པོ་དེ་ལ་དེ་བཞིན་དུ་རྒྱས་པར་གསོལ་ཏོ། །</s>
    <s id="122:2"/>
  </p>
  <p id="123">
    <s id="123:1">དེ་ནས་ཡང་ཕོ་ཉ་ཅིག་བཏང་སྟེ། </s>
  </p>
  <p id="124">
    <s id="124:1">སྦྲུལ་སྦོམ་ཕྲ་དང་། རིང་ཐུང་མཉམ་ལ་འདྲ་བ་གཉིས་ཤིག་ [208a.4]བསྐུར་ནས། </s>
  </p>
  <p id="125">
    <s id="125:1">སྦྲུལ་འདི་གཉིས་ལ་ཕོ་ནི་གང་། མོ་ནི་གང་ཡིན་པ་བྱེ་བྲག་ཕྱེས་ཤིག་ཅེས་བསྒོའོ། །</s>
    <s id="125:2">རྒྱལ་པོ་རབ་གསལ་རྒྱལ་དང་བློན་པོ་རྣམས་འདུས་ཏེ་ དཔྱད་ན་ གཅིག་གིས་ཀྱང་མ་རྟོགས་སོ། །</s>
  </p>
  <p id="126">
    <s id="126:1">དེ་ནས་ཁྱིམ་བདག་དེས་ཁྱིམ་དུ་མནའ་མ་ལ་དྲིས་ནས། </s>
  </p>
  <p id="127">
    <s id="127:1">མནའ་མས་བསྟན་ [208a.5]པ་རས་འཇམ་མོ་ཞིག་ཐིང་ལ་སྦྲུལ་དེའི་སྟེང་དུ་ཞོག་ཅིག་དང་།</s>
    <s id="127:2">གང་མོ་ཡིན་པ་དེ་ནི་ཅང་མི་འགུལ་བར་ཉལ་ལོ། །</s>
    <s id="127:3">གང་ཕོ་ཡིན་པ་དེ་ནི་མི་བཟོད་དེ་ འདུག་ཏུ་མི་བཏུབ་པའི་རིགས་སོ། །</s>
  </p>
  <p id="128">
    <s id="128:1">ཅིས་མངོན་ཞེ་ན། </s>
  </p>
  <p id="129">
    <s id="129:1">གང་མོར་གྱུར་པ་དེ་ནི་འཇམ་ཞིང་ཡང་བ་ལ་ཆགས་སོ། །</s>
  </p>
  <p id="130">
    <s id="130:1">གང་ཕོར་གྱུར་ [208a.6]པ་དེ་ནི་རང་བཞིན་གྱིས་ཁྲོས་པས་འཇམ་པོ་ལ་མི་བཟོད་དེ། </s>
  </p>
  <p id="131">
    <s id="131:1">ཉལ་དུ་མི་བཏུབ་པས་དེས་རྟོགས་པར་འགྱུར་རོ། །</s>
    <s id="131:2">ཁྱིམ་བདག་དེས་རྒྱལ་པོ་ལ་དེ་བཞིན་དུ་གསོལ་ཏེ།</s>
  </p>
  <p id="132">
    <s id="132:1">མནའ་མས་སྨྲས་པ་བཞིན་དུ་བྱས་ན། </s>
  </p>
  <p id="133">
    <s id="133:1">ཕོ་གང་ཡིན་པ་དང་མོ་གང་ཡིན་པ་བྱེ་བྲག་ལེགས་པར་ཕྱེད་དོ། ། </s>
  </p>
  <p id="134">
    <s id="134:1">[208a.7]ཕོ་ཉ་དེ་ལ་འདི་ནི་ཕོ་ཡིན་ནོ། ། འདི་ནི་མོ་ཡིན་ནོ་ཞེས་བསྒོ་ནས།</s>
  </p>
  <p id="135">
    <s id="135:1">དེ་བཞིན་དུ་མ་ནོར་ཏོ་ཞེས་མཆིའོ། །</s>
    <s id="135:2">དེ་ནས་རྒྱལ་པོ་དེ་ཤིན་ཏུ་དགའ་ནས།</s>
  </p>
  <p id="136">
    <s id="136:1">དེ་ལ་ནོར་བུ་རིན་པོ་ཆེ་མང་དུ་བྱ་དགར་བྱིན་ནོ། །</s>
  </p>
  <p id="137">
    <s id="137:1">དེ་ནས་ཡང་ཤིང་འདོམ་དོ་དོ་བ། སྦོམ་ཕྲ་མཉམ་པ། ཁྱད་པར་མེད་པ། [208b.1]འཛེར་པ་དང་། སྟ་རེ་དང་སྟེའུའི་རྗེས་མེད་པ་ཞིག་བསྐུར་ཏེ། </s>
  </p>
  <p id="138">
    <s id="138:1">ཤིང་འདིའི་མགོ་མཇུག་གང་ཡིན་པ་བྱེ་བྲག་ཕྱེས་ཤིག་ཅེས་བསྒོའོ། །</s>
    <s id="138:2">རྒྱལ་པོ་དང་བློན་པོ་རྣམས་འདུས་ཏེ་དཔྱད་ན། གཅིག་གིས་ཀྱང་མ་ཤེས་ཏེ།</s>
  </p>
  <p id="139">
    <s id="139:1">ཁྱིམ་བདག་དེས་ཡང་མནའ་མ་ལ་དྲིས་པ་</s>
    <s id="139:2"/>
    <s id="139:3">འདི་ནི་ཤིན་ཏུ་སླ་སྟེ།</s>
  </p>
  <p id="140">
    <s id="140:1">[208b.2]ཤིང་འདིའི་མགོ་མཇུག་རྟོགས་པར་འདོད་ན་ཆུའི་ནང་དུ་ཞོག་ཤིག་དང་།</s>
    <s id="140:2">རྩ་བ་ནི་ཐུར་དུ་ནུབ་ཀྱི་མགོ་ནི་ཕྱིར་འབྱུང་བའི་རིགས་སོ། །</s>
  </p>
  <p id="141">
    <s id="141:1">ཁྱིམ་བདག་དེས་ཀྱང་རྒྱལ་པོ་ལ་དེ་བཞིན་དུ་གསོལ་ཏེ། </s>
  </p>
  <p id="142">
    <s id="142:1">མནའ་མས་སྨྲས་པ་བཞིན་དུ་བྱས་ནས། </s>
  </p>
  <p id="143">
    <s id="143:1">མགོ་མཇུག་རྟོགས་པར་གྱུར་ཏེ། </s>
  </p>
  <p id="144">
    <s id="144:1">[208b.3]འདི་ནི་མགོའོ་འདི་ནི་རྩ་བའོ་ཞེས་བསྒོའོ། །</s>
    <s id="144:2">ཕོ་ཉས་ཀྱང་དེ་བཞིན་ཏེ་བདེན་ནོ་ཞེས་སྨྲས་སོ། །</s>
  </p>
  <p id="145">
    <s id="145:1">དེ་ནས་རྒྱལ་པོ་རབ་ཏུ་དགའ་ནས། </s>
  </p>
  <p id="146">
    <s id="146:1">དེ་ལ་བྱ་དགའ་མང་དུ་བྱིན་ནོ། །</s>
  </p>
  <p id="147">
    <s id="147:1">ཕོ་ཉ་དེ་ཕྱིར་ཡུལ་དུ་ཕྱིན་ནས་རྒྱལ་པོ་དེ་ལ་རྒྱས་པར་གསོལ་པ་དང་།</s>
    <s id="147:2"/>
    <s id="147:3">རྒྱལ་པོ་དེས་ཕོ་ཉ་ལ་རིན་པོ་ཆེ་མང་ [208b.4]དུ་བསྐུར་ཏེ།</s>
  </p>
  <p id="148">
    <s id="148:1">རྒྱལ་པོ་ཆེན་པོ་དེ་ལ་བློན་པོ་མཛངས་པ། བློ་དང་ལྡན་པ་ཡོད་ཀྱིས། འདི་དག་ཕུལ་ལ་ཕྱིན་ཅད་འདུམ་པར་བྱའོ་ཞེས་སྨྲས་ན། </s>
  </p>
  <p id="149">
    <s id="149:1">རྒྱལ་པོ་རབ་གསལ་རྒྱལ་གྱིས་དེ་ལྟ་བུར་གྱུར་པ་ལ་རབ་ཏུ་དགའ་སྟེ། </s>
  </p>
  <p id="150">
    <s id="150:1">ཁྱིམ་བདག་དེ་ལ་ཁྱོད་ཀྱིས་དེ་དག་ཅི་ལྟར་རྟོགས་ཤིང་ཤེས་ [208b.5]ཞེས་བཀའ་སྩལ་ཏོ། །</s>
  </p>
  <p id="151">
    <s id="151:1">ཁྱིམ་བདག་གིས་གསོལ་པ།</s>
    <s id="151:2">འདི་ནི་བདག་གིས་རྟོགས་པ་མ་ལགས་ཀྱི། བདག་གི་མནའ་མ་བློ་དང་ལྡན་པ་ཞིག་མཆིས་པ་དེས་རྟོགས་སོ། །</s>
  </p>
  <p id="152">
    <s id="152:1">རྒྱལ་པོས་དེ་སྐད་ཅེས་གསོལ་པ་གསན་ནས་རབ་ཏུ་དགའ་སྟེ། </s>
  </p>
  <p id="153">
    <s id="153:1">ཁྱིམ་བདག་གི་མནའ་མ་དེ་ [208b.6]ད་ཕྱིན་ཅད་ང་དང་མིང་སྲིང་དུ་བྱའོ་ཞེས་བཀའ་སྩལ་ཏོ། །</s>
  </p>
  <p id="154">
    <s id="154:1">ཁྱིམ་བདག་གི་མནའ་མ་དེ་ཕྱིས་སེམས་ཅན་དང་ལྡན་པར་གྱུར་ཏེ། </s>
  </p>
  <p id="155">
    <s id="155:1">ཟླ་བ་དགུ་ཚང་ནས་སྒོ་ང་སུམ་ཅུ་རྩ་གཉིས་བྱུང་སྟེ། </s>
  </p>
  <p id="156">
    <s id="156:1">སྒོ་ང་རེ་རེའི་ནང་ནས་བུ་ཁྱེའུ་མངའ་བྱད་ལེགས་པ་བལྟ་ན་སྡུག་པ་རེ་རེ་བྱུང་ངོ་། །</s>
  </p>
  <p id="157">
    <s id="157:1">བུ་དེ་དག་ [208b.7]ཆེར་སྐྱེས་ནས་དཔའ་ཁྱད་ནི་ཟླ་མེད་དེ། </s>
  </p>
  <p id="158">
    <s id="158:1">གཅིག་གིས་ཀྱང་མི་སྟོང་ཐུབ་པར་གྱུར་ཏོ། །</s>
  </p>
  <p id="159">
    <s id="159:1">བུ་དེའི་ཕ་མ་ཡང་བུ་དེ་དག་ལ་རབ་ཏུ་སྡུག་པར་སེམས་ཏེ། </s>
  </p>
  <p id="160">
    <s id="160:1">ཡུལ་མི་ཐམས་ཅད་ཀྱང་དེ་དག་ལ་བག་བྱེད་དོ། ། ཕྱིས་ཡུལ་དེ་ན་རིགས་འཐུན་པ་ཆེ་ཞིང་ མཐོ་བ་ལས་ཆུང་མ་ཡང་བླངས་སོ། །</s>
  </p>
  <p id="161">
    <s id="161:1">[209a.1]དེའི་ཚེ་ན་ལྷ་མཚམས་མ་དད་པའི་སེམས་དང་ལྡན་པས་སངས་རྒྱས་དང་དགེ་འདུན་སྤྱན་དྲངས་ཏེ། </s>
  </p>
  <p id="162">
    <s id="162:1">བཅོམ་ལྡན་འདས་ཀྱིས་ཆོས་བསྟན་པས་ཁྱིམ་གང་གི་མི་ཐམས་ཅད་ཀྱིས་རྒྱུན་དུ་ཞུགས་པའི་འབྲས་བུ་ཐོབ་པར་གྱུར་ན། </s>
  </p>
  <p id="163">
    <s id="163:1">ཁྱེའུ་ནང་གི་ཐ་ཆུངས་འབའ་ཞིག་ [209a.2]གིས་འབྲས་བུ་མ་ཐོབ་བོ། །</s>
    <s id="163:2">ཁྱེའུ་དེ་གླང་པོ་ཆེ་ལ་ཞོན་ནས་</s>
  </p>
  <p id="164">
    <s id="164:1">གྲོང་ཁྱེར་ཕྱི་རོལ་ཏུ་རྩེར་སོང་བ་ལས།</s>
    <s id="164:2">གྲོང་ཁྱེར་དེའི་ཕྱི་རོལ་ཏུ་ཆུ་ཆེན་པོ་ཞིག་འབབ་པ་ལ་ཟམ་པ་ཞིག་ཡོད་དེ</s>
  </p>
  <p id="165">
    <s id="165:1">ཁྱེའུ་དེ་ཟམ་པའི་སྟེང་དུ་ཕྱིན་པ་དང་། བློན་པོ་ཆེན་པོའི་བུ་ཞིག་ཀྱང་ཤིང་རྟའི་ནང་ན་འདུག་སྟེ་ ཕྱི་རོལ་ [209a.3]ནས་ནང་དུ་འོངས་པ་དང་།</s>
    <s id="165:2">ཟམ་པའི་སྟེང་དུ་ཕྲད་པ་ལས་གཉི་ག་ཆོ་རིགས་ཀྱིས་བསྙེམས་ནས།</s>
  </p>
  <p id="166">
    <s id="166:1">གཅིག་གིས་གཅིག་ལ་མ་བྱོལ་ལོ། །</s>
    <s id="166:2">ལྷ་མཚམས་མའི་བུ་ཁྲོས་ནས།</s>
  </p>
  <p id="167">
    <s id="167:1">གླང་པོ་ཆེ་ལ་ཞོན་བཞིན་དུ་བློན་པོ་ཆེན་པོའི་བུ་ཤིང་རྟ་དང་བཅས་པ་ཟམ་པའི་འོག་ཏུ་བོར་རོ། །</s>
  </p>
  <p id="168">
    <s id="168:1">བློན་ [209a.4]པོའི་བུ་དེ་ལུས་དང་རྐང་ལག་སྨས་ནས་ངུས་ཏེ་ཁྱིམ་དུ་འོངས་ནས</s>
  </p>
  <p id="169">
    <s id="169:1">ཕ་མ་ལ་འདི་སྐད་དུ་ལྷ་མཚམས་མའི་བུས་བདག་མ་ནོངས་པར་འདི་ལྟར་གནོད་པ་བགྱིས་ནས་ལུས་ཀུན་གནད་དོ། ། ཞེས་གསོལ་ཏོ། །</s>
  </p>
  <p id="170">
    <s id="170:1">བློན་པོ་ཆེན་པོ་དེ་ཤིན་ཏུ་མི་དགའ་བར་གྱུར་ནས། </s>
  </p>
  <p id="171">
    <s id="171:1">བུ་དེ་དག་ནི་ཤིན་ [209a.5]ཏུ་ཡང་སྟོབས་ཆེ་བའི་སྟེང་དུ་རྒྱལ་པོ་དང་མོ་ཉེ་བས་རྩོད་པར་དཀའ་ན།  འོན་ཀྱང་དེ་ལ་ནི་རྐུ་ལྟོ་ཞིག་བྱའོ། ། སྙམ་ནས་</s>
    <s id="171:2">རིན་པོ་ཆེ་སྣ་བདུན་ལས་བྱས་པའི་འཁར་བ་སུམ་ཅུ་རྩ་གཉིས་ཞིག་བྱས་ཏེ། འཁར་བའི་ནང་དུ་རལ་གྲི་སོ་རྣོན་པོ་རེ་རེ་བཅུག་ནས་</s>
    <s id="171:3">ཁྱེའུ་སུམ་ཅུ་རྩ་གཉིས་པོ་དེ་ [209a.6]ལ་རེ་རེ་བྱིན་ནས་འདི་སྐད་ཅེས་བསྒོའོ། །</s>
    <s id="171:4">ཁྱོད་ནི་གཞོན་དར་ལ་བབ་པས་རྩེ་བའི་དུས་ལ་བབ་སྟེ ཁྱོད་ཀྱི་ཕྱིར་རྩེ་བའི་རྐྱེན་དུ་འཁར་བ་འདི་དག་བྱས་ཀྱིས། ཁྱོད་རྣམས་ཐོགས་ལ་རྩེས་ཤིག་ཅེས་བསྒོའོ། །</s>
    <s id="171:5">ཁྱེའུ་དེ་དག་ཀྱང་ཤིན་ཏུ་དགའ་ནས་འཁར་བ་དེ་དག་བླངས་ནས་རེ་རེ་ཐོགས་ [209a.7]སོ། །</s>
  </p>
  <p id="172">
    <s id="172:1">རྒྱལ་པོའི་ཁྲིམས་ཀྱིས་རྒྱལ་པོ་དང་ཕྲད་པ་ན་མཚོན་ཐོགས་སུ་མི་གནང་ངོ་། །</s>
  </p>
  <p id="173">
    <s id="173:1">དེ་དག་འཁར་བ་ཐོགས་ཏེ་རྒྱལ་པོའི་ཞབས་འབྲིང་ལ་འཁོད་པ་ལས་བློན་པོ་དེས་རྒྱལ་པོ་ལ་འདི་སྐད་དུ་ཕྲ་མ་གསོལ་ཏོ། །</s>
  </p>
  <p id="174">
    <s id="174:1">ལྷ་མཚམས་མའི་བུ་སུམ་ཅུ་རྩ་གཉིས་པོ་དེ་ནི་གཞོན་ཞིང་ [209b.1]དར་ལ་བབ་སྟེ། </s>
  </p>
  <p id="175">
    <s id="175:1">སྟོབས་ཀྱིས་ནི་མི་གཅིག་གིས་ཀྱང་མི་སྟོང་ཐུབ་པ་དེ་དག་ནི་རྒྱལ་པོ་ལ་གནོད་པ་ཞིག་བགྱིད་པར་སེམས་སོ་ཞེས་གསོལ་ཏོ། །</s>
  </p>
  <p id="176">
    <s id="176:1">འོན་ཀྱང་རྒྱལ་པོ་དེ་དག་ལ་ཐུགས་མ་ཆེས་པ་མེད་པ་ལས། བློན་པོས་ཡང་གསོལ་པ།</s>
    <s id="176:2">བདག་གིས་སྔར་གསོལ་བ་འདི་བདེན་ཏེ། [209b.2]རྫུན་མ་ལགས་པར་རྟག་ཏུ་གདའོ། ། ཁྱེའུ་འདི་དག་གི་ལག་ན་ཐོགས་པའི་འཁར་བ་འདི་དག་གི་ནང་ན་རལ་གྲི་རེ་རེ་མཆིས་པས་གནོད་པར་བགྱིད་དུ་མངོན་ནོ། །</s>
  </p>
  <p id="177">
    <s id="177:1">བློན་པོས་གསོལ་པ་བཞིན་དུ་ཁྱེའུ་དེ་དག་གི་འཁར་བ་བལྟས་ན་མཚོན་ཡོད་པར་གྱུར་ནས། </s>
  </p>
  <p id="178">
    <s id="178:1">གཅིག་ནས་ཀྱང་ [209b.3]གཅིག་བོས་ཏེ་གྱད་ཀྱིས་བཟུང་ནས་ཀུན་བསད་དོ། །</s>
  </p>
  <p id="179">
    <s id="179:1">ཁྱེའུ་དེ་དག་གི་མགོ་བཅད་ནས་ཁྱེའུ་དེ་དག་གི་མགོ་སུམ་ཅུ་རྩ་གཉིས་སྒྲོམ་ཅིག་གི་ནང་དུ་བཅུག་ནས། </s>
  </p>
  <p id="180">
    <s id="180:1">ཁ་ལེགས་པར་བཅད་དེ། </s>
  </p>
  <p id="181">
    <s id="181:1">སྲིང་མོའི་སྟེང་དུ་བསྐུར་རོ། །</s>
    <s id="181:2">དེའི་ཚེ་ན་ཁྱེའུ་དེ་དག་གི་མས་སངས་རྒྱས་དང་། དགེ་ [209b.4]འདུན་སྤྱན་དྲངས་པ་ལས།</s>
    <s id="181:3">རྒྱལ་པོས་སྒྲོམ་བུ་བསྐུར་ཏེ་འོངས་ནས། དེའི་ནང་ནས་མཆོད་པ་བྱེད་པའི་མཐུད་མ་ཞིག་ཡོད་ཡང་དག་སྙམ་ནས་</s>
  </p>
  <p id="182">
    <s id="182:1">སྒྲོམ་ཁ་ཕྱེས་པ་ལས། བཅོམ་ལྡན་འདས་ཀྱིས་རེ་ཞིག་སྒྲོམ་ཁ་མ་འབྱེད་པར་ཞལ་ཟས་གསོལ་ལགས་ནས་ཕྱེས་ཤིག་ཅེས་ [209b.5]བཀའ་སྩལ་ཏོ། །</s>
  </p>
  <p id="183">
    <s id="183:1">དེ་ནས་ཞལ་ཟས་གསོལ་ནས།</s>
    <s id="183:2"/>
    <s id="183:3">བཅོམ་ལྡན་འདས་ཀྱིས་ཁྱེའུའི་མ་ལ་ཆོས་བསྟན་པ།</s>
    <s id="183:4">ལུས་འདི་ནི་མི་རྟག་པ་སྟེ། སྡུག་བསྔལ་བ་སྟོང་པ་བདག་མེད་པ།</s>
    <s id="183:5">སྙིང་པོ་མེད་པ།</s>
    <s id="183:6">རིང་པོར་མི་ཐོགས་པ།</s>
    <s id="183:7">ཀུན་ནས་ཉོན་མོངས་པས་བཅིངས་ཤིང་ [209b.6]གླགས་པ། སྡུག་བསྔལ་གྱིས་གཟིར་བ་སྟེ།</s>
  </p>
  <p id="184">
    <s id="184:1">འདོད་པ་དང་བྱེ་བྲལ་བའི་མྱ་ངན་གྱིས་ལུས་འདི་ཆུད་ཟོས་ཏེ་ཕན་པ་མེད་དེ། </s>
  </p>
  <p id="185">
    <s id="185:1">གང་མཁས་པ་ཤེས་རབ་ཅན་གྱིས་ནི་དོན་འདི་རྟོགས་པར་འགྱུར་རོ། །ཞེས་བཀའ་སྩལ་ཏོ། །</s>
  </p>
  <p id="186">
    <s id="186:1">ལྷ་མཚམས་མས་ཀྱང་དོན་རྟོགས་ནས་ལན་ [209b.7]ཅིག་ཕྱིར་མི་ལྡོག་པའི་འབྲས་བུ་ཐོབ་པར་གྱུར་ཏེ། </s>
  </p>
  <p id="187">
    <s id="187:1">རབ་ཏུ་དགའ་མགུ་རངས་ནས་ཐལ་མོ་སྦྱར་ཏེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="188">
    <s id="188:1">བཅོམ་ལྡན་འདས་བདག་ལ་ཐུགས་བརྩེ་བའི་སླད་དུ་བདག་གིས་གསོལ་བ་འདི་བཞི་ཞིག་གནང་བར་མཛད་དུ་གསོལ། </s>
  </p>
  <p id="189">
    <s id="189:1">བདག་ [210a.1]གིས་གསོལ་བ་བཞི་ལ་གཅིག་ནི་དགེ་སློང་ནད་པ་རྣམས་ལ་ནད་ཀྱི་རྐྱེན་སྨན་དང་། བཟའ་བ་དང་། བཏུང་བ་ཡིད་བཞིན་དུ་སྩལ་བ་དང་།</s>
    <s id="189:2">གཉིས་ནི་དགེ་སློང་ནད་པའི་གཡོག་བགྱིད་པའི་བཟའ་བ་དང་། བཏུང་བ་ཡིད་བཞིན་དུ་སྦྱར་བ་དང་།</s>
    <s id="189:3">གསུམ་ [210a.2]པ་ནི་དགེ་སློང་འགྲོན་པོའི་ཡོ་བྱད་སྦྱོར་བ་དང་།</s>
    <s id="189:4">བཞི་ནི་དགེ་སློང་འགྲོན་དུ་འགྲོ་བའི་རྒྱགས་དང་ཡོ་བྱད་སྦྱར་བར་འཚལ་ལོ། །</s>
    <s id="189:5">དེ་ཅིའི་སླད་དུ་ཞེ་ན།</s>
  </p>
  <p id="190">
    <s id="190:1">དགེ་སློང་ནད་པ་དག་ནི་ནད་ཀྱི་རྐྱེན་སྨན་དང་། བཟའ་བ་དང་། བཏུང་བ་དང་། མི་ལྡན་པ་ནད་འཚོ་དཀའ་སྟེ།  གལ་ཏེ་ [210a.3]ན་ཡང་ཚེའི་བར་ཆད་དུ་ཡང་འགྱུར་རོ། །</s>
    <s id="190:2">དགེ་སློང་ནད་གཡོག་ཀྱང་ཁ་ཟས་མེད་པའི་རྐྱེན་གྱིས་</s>
    <s id="190:3">བསོད་སྙོམས་བགྱིད་དོ། །</s>
  </p>
  <p id="191">
    <s id="191:1">བསོད་སྙོམས་ལ་དུས་མ་མཆིས་ཏེ། </s>
  </p>
  <p id="192">
    <s id="192:1">གལ་ཏེ་འཕྱིས་སམ་འདོད་པ་མ་རྙེད་ན། </s>
  </p>
  <p id="193">
    <s id="193:1">ནད་པ་ཞེ་སྡང་སྐྱེས་ཏེ། </s>
  </p>
  <p id="194">
    <s id="194:1">ནད་འཚོ་དཀའ་བས།</s>
    <s id="194:2">དེ་ལ་ཡང་ཁ་ཟས་ [210a.4]འབུལ་བར་འཚལ་ལོ། །</s>
    <s id="194:3">ཤུལ་རིང་པོ་ནས་མཆིས་པའི་དགེ་སློང་ཡུལ་མ་འདྲིས་ཏེ། བཤེས་མ་མཆིས་པས་བསོད་སྙོམས་བགྱིད་དོ། །</s>
  </p>
  <p id="195">
    <s id="195:1">བསོད་སྙོམས་བགྱིད་པ་ན་</s>
    <s id="195:2">ཁྱིའམ་མ་རུངས་པས་གཙེས་ན་</s>
    <s id="195:3"/>
    <s id="195:4">ཞེ་སྡང་སྐྱེས་ཏེ།</s>
    <s id="195:5">བཟོད་པ་ཉམས་པར་འགྱུར་བས་</s>
    <s id="195:6">དེ་ལ་ཡང་ཁ་ཟས་འབུལ་ [210a.5]བར་འཚལ་ལོ། །</s>
    <s id="195:7">དགེ་སློང་འགྲོན་དུ་མཆི་བ་གྲོགས་དང་ལྡན་པ་ཡང་</s>
    <s id="195:8">རྒྱགས་མ་མཆིས་པས་</s>
    <s id="195:9">གྲོགས་པོ་དང་བྲལ་ན</s>
  </p>
  <p id="196">
    <s id="196:1">ཤུལ་དུ་གཅན་གཟན་མང་པོའམ།</s>
    <s id="196:2">མི་རྒོད་མ་རུངས་པ་མཆིས་ཏེ།</s>
  </p>
  <p id="197">
    <s id="197:1">གཅིག་པུ་སོང་ན་</s>
  </p>
  <p id="198">
    <s id="198:1">དེ་ཡང་ལུས་ཀྱི་བར་ཆད་དུ་འགྱུར་བས། དེའི་དགོས་པ་ཡང་སྦྱར་ [210a.6]བར་འཚལ་ལོ། །</s>
    <s id="198:2">དེའི་ཚེ་བཅོམ་ལྡན་འདས་ཀྱིས་ལྷ་མཚམས་མས་གསོལ་པ་བཞི་གསན་ནས།</s>
  </p>
  <p id="199">
    <s id="199:1">ཤིན་ཏུ་ལེགས་སོ་ཞེས་བསྔགས་ཏེ། </s>
  </p>
  <p id="200">
    <s id="200:1">ཁྱོད་ཀྱིས་གསོལ་པ། བཞི་པོ་འདིའི་བསོད་ནམས་རྒྱ་ཆེན་པོ་ནི་སངས་རྒྱས་ལ་མཆོད་པ་བྱས་པ་དང་། ཐ་མི་དད་དོ་ཞེས་བཀའ་ [210a.7]སྩལ་ནས། </s>
  </p>
  <p id="201">
    <s id="201:1">དགེ་འདུན་དང་བཅས་ཏེ། </s>
  </p>
  <p id="202">
    <s id="202:1">སླར་རྒྱལ་བུ་རྒྱལ་བྱེད་ཀྱི་ཚལ་དུ་གཤེགས་སོ། །</s>
  </p>
  <p id="203">
    <s id="203:1">བཅོམ་ལྡན་འདས་གཤེགས་པའི་འོག་ཏུ་</s>
    <s id="203:2">སྒྲོམ་བུ་ཕྱེས་ཏེ་བལྟས་ན།</s>
  </p>
  <p id="204">
    <s id="204:1">བུའི་མགོ་སུམ་ཅུ་རྩ་གཉིས་ཡོད་པར་མཐོང་ནས། </s>
  </p>
  <p id="205">
    <s id="205:1">འདོད་པ་དང་བྲལ་བའི་ཕྱིར་མི་དགའ་བར་ནི་མ་གྱུར་ཏོ། ། </s>
  </p>
  <p id="206">
    <s id="206:1">[210b.1]འདི་སྐད་དུ་</s>
    <s id="206:2">ཀྱེ་མ་</s>
    <s id="206:3">མི་ཅིག་སྐྱེས་པ་ལ་ཚེ་ཟད་པ་ཡང་ཡོད་དེ་དེ་རིང་པོར་མ་ཐོགས་སོ། །</s>
  </p>
  <p id="207">
    <s id="207:1">ད་ཡང་རྒྱུད་ལྔ་གང་དུ་སྡུག་བསྔལ་མྱོང་བར་གྱུར་ཅེས་སྨྲས་སོ། །</s>
  </p>
  <p id="208">
    <s id="208:1">ཁྱེའུ་སུམ་ཅུ་རྩ་གཉིས་ཀྱི་མའི་རིགས་སུ་ཉེ་བ་རྣམས་དེ་ལྟ་བུར་གྱུར་པ་ཐོས་ནས་</s>
    <s id="208:2">ཤིན་ཏུ་མི་དགའ་སྟེ་ཞེ་སྡང་སྐྱེས་ནས།</s>
  </p>
  <p id="209">
    <s id="209:1">འདི་ [210b.2]སྐད་དུ་</s>
    <s id="209:2">རྒྱལ་པོ་ཆེན་པོ་ནི་འདི་ལྟར་མཉེས་པ་ཐམས་ཅད་ཀུན་བསད་ཀྱིས་དམག་པ་སོགས་ལ་དགྲ་བྱ་བར་འདོང་ངོ་ཞེས་སྨྲས་ནས།</s>
  </p>
  <p id="210">
    <s id="210:1">དམག་གི་དཔུང་བསགས་ཏེ་རྒྱལ་པོའི་ཕོ་བྲང་བསྐོར་ཏོ། །</s>
  </p>
  <p id="211">
    <s id="211:1">དེའི་ཚེ་ན་རྒྱལ་པོ་དེ་སྐྲག་ནས་སངས་རྒྱས་གང་ན་བ་དེར་བྲོས་སོ། །</s>
  </p>
  <p id="212">
    <s id="212:1">དེ་དག་གིས་ [210b.3]དེ་སྐད་ཐོས་ནས་དམག་གི་དཔུང་གིས་རྒྱལ་བུ་རྒྱལ་བྱེད་ཀྱི་ཚལ་ཡང་བསྐོར་ཏོ། །</s>
  </p>
  <p id="213">
    <s id="213:1">དེའི་ཚེ་ཀུན་དགའ་བོས་རྒྱལ་པོ་རབ་གསལ་རྒྱལ་གྱིས་ལྷ་མཚམས་མའི་བུ་སུམ་ཅུ་རྩ་གཉིས་བསད་དེ།  མའི་རིགས་སུ་གཏོགས་པ་རྣམས་ཀྱིས་ཤ་གཉེར་དུ་འོངས་སོ། ། ཞེས་ཐོས་ [210b.4]ནས་</s>
    <s id="213:2">པུས་མོ་ས་ལ་བཙུགས་ཏེ།</s>
  </p>
  <p id="214">
    <s id="214:1">ཐལ་མོ་སྦྱར་ནས་</s>
    <s id="214:2">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="215">
    <s id="215:1">བཅོམ་ལྡན་འདས་ཅིའི་རྒྱུ་ཅིའི་རྐྱེན་གྱིས་མི་སུམ་ཅུ་རྩ་གཉིས་རྒྱལ་པོས་ཅིག་ཆར་དུ་བཀུམ་པར་གྱུར། </s>
  </p>
  <p id="216">
    <s id="216:1">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
    <s id="216:2">ལྷ་མཚམས་ [210b.5]མའི་བུ་སུམ་ཅུ་རྩ་གཉིས་པོ་དེ་ད་ལྟ་འབའ་ཞིག་ཏུ་རྒྱལ་པོས་ཅིག་ཆར་དུ་བསད་པར་མ་ཟད་དོ། །</s>
  </p>
  <p id="217">
    <s id="217:1">མི་སུམ་ཅུ་རྩ་གཉིས་པོ་ཅིའི་ཕྱིར་ཅིག་ཆར་ཚེ་འཕོས་པ་ཁྱོད་ལ་རྒྱས་པར་བསྟན་གྱིས་ལེགས་པར་ཉོན་ལ་ཡིད་ལ་ཟུང་ཤིག་ཅེས་བཀའ་སྩལ་ནས། </s>
  </p>
  <p id="218">
    <s id="218:1">ཀུན་དགའ་བོས་ཀྱང་དེ་བཞིན་དུ་བགྱིའོ་ [210b.6]ཐོས་པར་འཚལ་ལོ་ཞེས་གསོལ་ཏོ། །</s>
  </p>
  <p id="219">
    <s id="219:1">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
    <s id="219:2">སྔོན་འདས་པའི་དུས་ན་མི་སུམ་ཅུ་རྩ་གཉིས་པོ་འདི་གཅིག་ལ་གཅིག་དགའ་ཞིང་བཤེས་པ་དང་། ཡིད་གཅུགས་པར་གྱུར་ནས།</s>
  </p>
  <p id="220">
    <s id="220:1">དེ་དག་གྲོས་འཐུན་པར་ཕ་རོལ་གཞན་གྱི་ [210b.7]བ་ལང་ཅིག་བརྐུས་སོ། །</s>
  </p>
  <p id="221">
    <s id="221:1">དེའི་ཚེ་ཡུལ་དེ་ན་རྒན་མོ་དབུལ་མོ་བུ་ཙ་ཡང་མེད་པ་ཞིག་ཡོད་དེ། </s>
  </p>
  <p id="222">
    <s id="222:1">བ་ལང་བརྐུས་པ་རྣམས་རྒན་མོ་དེའི་ཁྱིམ་དུ་ཁྲིད་དེ་འོངས་ནས་བསད་པར་བྱས་པ་དང་།</s>
    <s id="222:2">རྒན་མོ་ཡང་དགའ་རངས་ནས་</s>
    <s id="222:3">ཤིང་ལ་སོགས་ཏེ། ཤ་འཚོད་པའི་ཡོ་བྱད་སྦྱར་རོ། །</s>
    <s id="222:4">མི་དེ་དག་ [211a.1]གིས་དེར་བ་ལང་གསོད་པ་ན།</s>
    <s id="222:5">བ་ལང་དེ་ཡང་གསོད་པར་ཤེས་ནས་འདུན་པར་བཟུང་སྟེ་</s>
    <s id="222:6">ཁྱོད་ཀྱིས་ད་ལྟ་ང་བསད་པས་ན། མ་འོངས་པའི་དུས་སུ་ཡང་ཅི་སྟེ་འབྲས་བུ་ཐོབ་ན་ཡང་མི་བཏང་སྟེ། གསོད་པར་ཤོག་ཤིག་ཅེས་</s>
    <s id="222:7">དམ་བཅས་མ་ཐག་ཏུ་བ་ལང་ཡང་མི་རྣམས་ཀྱིས་ [211a.2]བསད་ཀྱིས་</s>
    <s id="222:8">ཁ་ཅིག་གིས་ནི་བཙོས། ཁ་ཅིག་གིས་ནི་བསྲེགས་ཏེ་ཟོས་ནས</s>
  </p>
  <p id="223">
    <s id="223:1">རྒན་མོ་ཡང་བ་ལང་གི་ཤས་འགྲངས་ནས་རབ་ཏུ་དགའ་སྟེ། </s>
  </p>
  <p id="224">
    <s id="224:1">སྔོན་ཅད་ཀྱང་དེ་ལྟ་བའི་འགྲོན་ཅིག་འོངས་ནས། </s>
  </p>
  <p id="225">
    <s id="225:1">དེང་ལས་ཕན་ཐོགས་པ་ནི་མེད་དོ་ཞེས་སྨྲས་སོ། །</s>
    <s id="225:2"/>
  </p>
  <p id="226">
    <s id="226:1">དེའི་ཚེ་དེའི་དུས་ན་བ་ལང་ [211a.3]དེ་ནི་རྒྱལ་པོ་རབ་གསལ་རྒྱལ་ཡིན་ནོ། །</s>
  </p>
  <p id="227">
    <s id="227:1">དེའི་ཚེ་དེའི་དུས་ན་བ་ལང་བརྐུ་བ་རྣམས་ནི་ལྷ་མཚམས་མའི་བུ་སུམ་ཅུ་རྩ་གཉིས་པོ་འདི་ཡིན་ནོ། །</s>
  </p>
  <p id="228">
    <s id="228:1">དེའི་ཚེ་ན་རྒན་མོ་ཁྱིམ་བདག་མོ་དེ་ནི་དེ་དག་གི་མ་ཡིན་ཏེ། </s>
  </p>
  <p id="229">
    <s id="229:1">རྣམ་པར་སྨིན་པའི་འབྲས་བུ་དེས་ཚེ་རབས་ལྔ་བརྒྱའི་བར་དུ་རྟག་ཏུ་བསད་ [211a.4]པར་གྱུར་ཏོ། །</s>
  </p>
  <p id="230">
    <s id="230:1">དེའི་དུས་ན་རྒན་མོ་དེ་རྗེས་སུ་ཡི་རངས་ཞིང་དགའ་བ་ཙམ་གྱིས་རྟག་ཏུ་དེ་དག་གི་མ་བྱས་ནས། </s>
  </p>
  <p id="231">
    <s id="231:1">དེ་ཙམ་གྱི་མྱ་ངན་གྱིས་རབ་ཏུ་གདུངས་པར་གྱུར་ཏེ། </s>
  </p>
  <p id="232">
    <s id="232:1">ད་འདི་ནི་ང་དང་ཕྲད་ནས་འབྲས་བུ་ཐོབ་པར་གྱུར་ཏོ། །</s>
  </p>
  <p id="233">
    <s id="233:1">ཀུན་དགའ་བོས་ཡང་ཐལ་མོ་སྦྱར་ཏེ། </s>
  </p>
  <p id="234">
    <s id="234:1">བཅོམ་ལྡན་ [211a.5]འདས་ལ་གསོལ་པ།</s>
    <s id="234:2">དེ་དག་གིས་ནི་བསོད་ནམས་ཅི་ཞིག་བགྱིས་ནས།</s>
  </p>
  <p id="235">
    <s id="235:1">རིགས་ཆེ་ཞིང་མཐོ་བ་དང་། ལོངས་སྤྱོད་དང་ལྡན་པ་དང་དཔའ་ཞིང་ཉམས་རྩལ་དང་ལྡན་པར་གྱུར། </s>
  </p>
  <p id="236">
    <s id="236:1">བཅོམ་ལྡན་འདས་ཀྱིས་བཀའ་སྩལ་པ།</s>
    <s id="236:2">སྔོན་འདས་པའི་དུས་ན་སངས་རྒྱས་འོད་སྲུང་ [211a.6]འཇིག་རྟེན་ན་གཤེགས་པའི་ཚེ།</s>
    <s id="236:3">རྒན་མོ་དཀོན་མཆོག་གསུམ་ལ་ཤིན་ཏུ་དད་པ་ཞིག་ཡོད་དེ།</s>
    <s id="236:4"/>
  </p>
  <p id="237">
    <s id="237:1">སྤོས་མང་དུ་ཉོས་ནས་</s>
    <s id="237:2">མར་དང་སྦྱར་ཏེ་</s>
    <s id="237:3">རྟག་ཏུ་མཆོད་རྟེན་ལ་སྐུད་དོ། །</s>
  </p>
  <p id="238">
    <s id="238:1">ལམ་ཁ་ཞིག་ན་མཆོད་རྟེན་སྐུད་པ་ལས། མི་སུམ་ཅུ་རྩ་གཉིས་ཞིག་དེར་ལྷགས་ནས།  རྒན་མོ་ [211a.7]མཆོད་རྟེན་ལ་སྐུད་པའི་གྲོགས་བྱས་ཏེ། རྒན་མོ་དེས་ཀྱང་མི་སུམ་ཅུ་རྩ་གཉིས་པོ་དེ་ལ་</s>
    <s id="238:2">ཁྱོད་ཀྱིས་ཁོ་མོ་མཆོད་རྟེན་སྐུད་པ་ལ་བསྟངས་པའི་བསོད་ནམས་ཀྱིས་གང་དང་གང་དུ་སྐྱེས་ཀྱང་མངའ་བྱད་ལེགས་པ་དང་། མཐུ་རྩལ་དང་ལྡན་པར་གྱུར་ཅིག་ཅེས་སྨྲས་ནས།</s>
  </p>
  <p id="239">
    <s id="239:1">དེ་དག་ཀྱང་རབ་ [211b.1]ཏུ་དགའ་བཞིན་དུ་མཆོད་རྟེན་སྐུད་པའི་ལས་བྱས་ནས་འདི་སྐད་ཅེས་སྨྲས་སོ། །</s>
  </p>
  <p id="240">
    <s id="240:1">བདག་ཅག་ནི་རྒན་མོ་འདིའི་དབང་གིས་བསོད་ནམས་ཀྱི་ལས་རྣམས་སྐྱེས་པར་གྱུར་ཏོ། །</s>
  </p>
  <p id="241">
    <s id="241:1">གང་དང་གང་དུ་སྐྱེས་ཀྱང་ཆོ་རིགས་མཐོ་ཞིང་བཙན་ཕྱུག་པ་དང་། ལོངས་སྤྱོད་དང་ལྡན་པ་དང་།</s>
    <s id="241:2">རྒན་མོ་ [211b.2]འདི་ཡང་རྟག་ཏུ་བདག་ཅག་གི་མར་གྱུར་ཏེ།</s>
  </p>
  <p id="242">
    <s id="242:1">བདག་ཅག་ཀྱང་འདིའི་བུར་གྱུར་པ་དང་།</s>
    <s id="242:2">རྟག་ཏུ་སངས་རྒྱས་དང་། ཆོས་ཐོས་པ་དང་མི་བྲལ་ཏེ་ འབྲས་བུ་ཡང་མྱུར་དུ་ཐོབ་པར་ཤོག་ཤིག་ཅེས་སྨོན་ལམ་བཏབ་བོ། །</s>
    <s id="242:3">རྒན་མོས་ཀྱང་དེ་བཞིན་དུ་གྱུར་ཅིག་ཅེས་སྨྲས་པས།</s>
    <s id="242:4">ཚེ་རབས་ལྔ་ [211b.3]བརྒྱའི་བར་དུ་ཆོ་རིགས་མཐོ་ཞིང་བཙན་པར་གྱུར་ཏོ། །</s>
  </p>
  <p id="243">
    <s id="243:1">དེའི་ཚེ་དེའི་དུས་ན་རྒན་མོ་དེ་ནི་ད་ལྟར་ཁྱེའུ་དེ་དག་གི་མ་ཡིན་ནོ། །</s>
  </p>
  <p id="244">
    <s id="244:1">དེའི་ཚེ་དེའི་དུས་ན་མི་སུམ་ཅུ་རྩ་གཉིས་པོ་དེ་ནི་ཁྱེའུ་འདི་རྣམས་ཡིན་ནོ། །</s>
  </p>
  <p id="245">
    <s id="245:1">དེའི་ཚེ་ན་དམག་གི་དཔུང་རྣམས་ནི་སངས་རྒྱས་ཀྱིས་གསུངས་པ་ཐོས་ནས་ ཞེ་སྡང་ [211b.4]གི་སེམས་ཀུན་ཞི་སྟེ།</s>
  </p>
  <p id="246">
    <s id="246:1">འདི་སྐད་དུ་</s>
    <s id="246:2">རྒྱལ་པོ་ཆེན་པོས་ཀྱང་མཉེས་ཀྱིས།</s>
    <s id="246:3">མི་འདི་དག་གི་སྔོན་གྱི་འབྲས་བུ་རྣམ་པར་སྨིན་པ་སྟེ།</s>
  </p>
  <p id="247">
    <s id="247:1">བ་ལང་ཅིག་བསད་པ་ཙམ་གྱིས་འདི་ལྟ་བུར་གྱུར་ཏོ། །</s>
  </p>
  <p id="248">
    <s id="248:1">རྒྱལ་པོ་རབ་གསལ་རྒྱལ་འདི་ནི་བདག་ཅག་གི་རྗེ་བོ་ཡིན་ནོ། །</s>
  </p>
  <p id="249">
    <s id="249:1">ཅིའི་ཕྱིར་འདི་ལ་འཁུ་ [211b.5]ཞིང་</s>
    <s id="249:2">གནོད་པ་བྱེད་པར་སེམས་ཞེས་སྨྲས་ནས་</s>
    <s id="249:3">མཚོན་ཆ་བོར་ཏེ་</s>
  </p>
  <p id="250">
    <s id="250:1">རྒྱལ་པོ་ལ་བབས་ནས་</s>
  </p>
  <p id="251">
    <s id="251:1">ཉེས་པ་བཤགས་པས་</s>
    <s id="251:2">རྒྱལ་པོས་ཀྱང་གྱོད་མ་རྨས་པར་བཏང་ངོ་། །</s>
  </p>
  <p id="252">
    <s id="252:1">དེའི་ཚེ་བཅོམ་ལྡན་འདས་ཀྱིས་སྔོན་བྱུང་བའི་གླེང་གཞི་འདི་འཁོར་བཞི་པོ་དག་ལ། དམ་པའི་ཆོས་རྒྱས་པར་བསྟན་ [211b.6]ཏོ། །</s>
  </p>
  <p id="253">
    <s id="253:1">དགེ་བའི་ལས་ནི་བརྩོན་འགྲུས་བྱ་བའི་རིགས་པ་དང་</s>
    <s id="253:2">མི་དགེ་བའི་ལས་ནི་བྱ་བར་མི་རིགས་པར་ཡང་བསྟན།</s>
  </p>
  <p id="254">
    <s id="254:1">འཕགས་པའི་བདེན་པ་བཞི་ཡང་རྒྱས་པར་བསྟན་པས་</s>
    <s id="254:2">འཁོར་མང་པོ་རྣམས་ཀྱིས་ཐོས་ནས་ཐམས་ཅད་ཀྱིས་འབྲས་བུ་ཐོབ་པར་གྱུར་ཏེ།</s>
  </p>
  <p id="255">
    <s id="255:1">བཅོམ་ལྡན་འདས་ [211b.7]ཀྱིས་གསུངས་པ་ལ་ཡི་རངས་ནས་མངོན་པར་དགའོ། །</s>
  </p>
  <p id="256">
    <s id="256:1">བློན་པོ་རི་དགས་ཀྱི་བུ་བདུན་གྱི་ལེའུ་སྟེ་ཉི་ཤུ་གསུམ་པའོ།། །།</s>
  </p>
</text>
