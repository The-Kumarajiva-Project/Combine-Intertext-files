<?xml version='1.0' encoding='utf-8'?>
<text>
  <p id="1">
    <s id="1:1">（一七）阿輸迦施土品第十七(丹本此品在第四卷為第二十二)</s>
  </p>
  <p id="2">
    <s id="2:1">如是我聞：一時</s>
    <s id="2:2">佛在舍衛國祇樹給孤獨園。</s>
  </p>
  <p id="3">
    <s id="3:1">爾時世尊，晨與阿難，入城乞食。</s>
  </p>
  <p id="4">
    <s id="4:1">見群小兒於道中戲，各聚地土，用作宮舍，及作倉藏財寶五穀。</s>
  </p>
  <p id="5">
    <s id="5:1">有一小兒，遙見佛來，見佛光相，敬心內發，歡喜踊躍，</s>
    <s id="5:2">生布施心，</s>
    <s id="5:3">即取倉中名為穀者，即以手掬，</s>
    <s id="5:4">欲用施佛。</s>
  </p>
  <p id="6">
    <s id="6:1">身小不逮，</s>
    <s id="6:2">語一小兒：「我登汝上，以穀布施。」</s>
  </p>
  <p id="7">
    <s id="7:1">小兒歡喜，報言：「可爾。」</s>
  </p>
  <p id="8">
    <s id="8:1">即躡肩上，以土奉佛。</s>
  </p>
  <p id="9">
    <s id="9:1">佛即下鉢，低頭受土，</s>
    <s id="9:2">受之已訖授與阿難，</s>
    <s id="9:3">語言：「持此塗污我房。」</s>
  </p>
  <p id="10">
    <s id="10:1">乞食既得，還詣祇洹，阿難以土，塗佛房地，齊污一邊，其土便盡。 污已，整衣服，具以白佛。</s>
  </p>
  <p id="11">
    <s id="11:1">佛告阿難：「向者小兒，歡喜施土，</s>
    <s id="11:2">土足塗污佛房一邊，</s>
    <s id="11:3">緣斯功德，我般涅槃百歲之後，</s>
    <s id="11:4">當作國王，字阿輸迦。</s>
  </p>
  <p id="12">
    <s id="12:1">其次小兒，當作大臣，</s>
    <s id="12:2">共領閻浮提一切國土，興顯三寶，廣設供養，分布舍利，</s>
    <s id="12:3">遍閻浮提，當為我起八萬四千塔。」</s>
  </p>
  <p id="13">
    <s id="13:1">阿難歡喜，重白佛言：</s>
    <s id="13:2">「如來先昔，造何功德，而乃有此多塔之報？」</s>
  </p>
  <p id="14">
    <s id="14:1">佛言：</s>
    <s id="14:2">「阿難！</s>
    <s id="14:3">專心善聽。</s>
  </p>
  <p id="15">
    <s id="15:1">過去久遠阿僧祇劫，</s>
    <s id="15:2">有大國王，名波塞奇，典閻浮提八萬四千國。</s>
  </p>
  <p id="16">
    <s id="16:1">時世有佛，名曰弗沙。</s>
  </p>
  <p id="17">
    <s id="17:1">波塞奇王，與諸臣民，供養於佛及比丘僧，四事供養，</s>
    <s id="17:2">敬慕無量。 爾時其王，心自念言：</s>
    <s id="17:3">『今此大國，人民之類，常得見佛禮拜供養，</s>
    <s id="17:4">其餘小國，各處邊僻人民之類，無由修福，</s>
    <s id="17:5">就當圖畵佛之形像，布與諸國，</s>
    <s id="17:6">咸令供養。』</s>
  </p>
  <p id="18">
    <s id="18:1">作是念已，</s>
    <s id="18:2">即召畵師，</s>
    <s id="18:3">勅使圖畵。</s>
  </p>
  <p id="19">
    <s id="19:1">時諸畵師，來至佛邊，</s>
    <s id="19:2">看佛相好，</s>
    <s id="19:3">欲得畵之，適畵一處，忘失餘處；重更觀看，復次下手，忘一畵一，</s>
    <s id="19:4">不能使成。</s>
  </p>
  <p id="20">
    <s id="20:1">時弗沙佛，調和眾彩，</s>
    <s id="20:2">手自為畵，</s>
    <s id="20:3">以為摸法，畵立一像。</s>
  </p>
  <p id="21">
    <s id="21:1">於是畵師，乃能圖畵，</s>
    <s id="21:2">都盡八萬四千之像，</s>
    <s id="21:3">極令淨妙，端正如佛，</s>
    <s id="21:4">布與諸國，一國與一。</s>
  </p>
  <p id="22">
    <s id="22:1">又作告下，勅令人民辦具花香以用供養。</s>
  </p>
  <p id="23">
    <s id="23:1">諸國王臣民，得如來像，歡喜敬奉，如視佛身。</s>
  </p>
  <p id="24">
    <s id="24:1">如是阿難！</s>
    <s id="24:2">波塞奇王，今我身是。</s>
  </p>
  <p id="25">
    <s id="25:1">緣於彼世畫八萬四千如來之像，</s>
    <s id="25:2">布與諸國令人供養，緣是功德，世世受福，天上人中，恒為帝王，</s>
    <s id="25:3">所受生處，</s>
    <s id="25:4">端正殊妙，三十二相、八十種好。 緣是功德，</s>
    <s id="25:5">自致成佛，</s>
    <s id="25:6">涅槃之後，當復得此八萬四千諸塔果報。」</s>
  </p>
  <p id="26">
    <s id="26:1">賢者阿難，及諸會者，聞佛所說，歡喜奉行。</s>
  </p>
</text>
