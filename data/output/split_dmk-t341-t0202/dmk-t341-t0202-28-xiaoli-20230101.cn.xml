<?xml version='1.0' encoding='utf-8'?>
<text>
  <p id="1">
    <s id="1:1">[（一八）七瓶金施品第十八(丹本為二十三)]</s>
    <s id="1:2">如是我聞：一時</s>
    <s id="1:3">佛在舍衛國祇樹給孤獨園。</s>
    <s id="1:4">爾時諸比丘，各處異國，隨意安居；</s>
    <s id="1:5">[經九十日，]安居已竟，各詣佛所[，諮受聖教]。</s>
    <s id="1:6">爾時世尊，與諸比丘，隔別經久，</s>
    <s id="1:7">慈心愍傷，</s>
    <s id="1:8">即舉千輻相輪神手，[而慰勞之，下意問訊]：</s>
    <s id="1:9">「汝等諸人！住在僻遠，飲食供養，得無乏耶？」</s>
    <s id="1:10">如來功德，</s>
    <s id="1:11">世無儔類，</s>
    <s id="1:12">[今乃下意]，瞻諸比丘，特懷謙敬。</s>
    <s id="1:13">阿難見之，</s>
    <s id="1:14">甚怪所以，</s>
    <s id="1:15">即白佛言：</s>
    <s id="1:16">「世尊出世，最為殊特，功德智慧，世之希有。</s>
    <s id="1:17">今乃下意，</s>
    <s id="1:18">慰喻問訊諸比丘眾，何其善耶？ 不審，世尊！興發如是謙卑之言，為遠近耶？」</s>
    <s id="1:19">世尊告曰： 「欲知不乎？ 明聽善思！當為汝說。 」</s>
    <s id="1:20">「奉教善聽。」</s>
    <s id="1:21">佛告阿難：「過去久遠，無數無量不可思議阿僧祇劫，</s>
    <s id="1:22">此閻浮提，有一大國，名波羅㮈。</s>
    <s id="1:23">時有一人，好修家業，</s>
    <s id="1:24">[意偏愛金，勤力積聚，作役其身，四方治生，]所得錢財，盡用買金，</s>
    <s id="1:25">因得一瓶，</s>
    <s id="1:26">[於其舍內，]掘地藏之。</s>
    <s id="1:27">如是種種，懃身苦體，經積年歲，終不衣食，</s>
    <s id="1:28">聚之不休，乃得七瓶，</s>
    <s id="1:29">悉取埋之。</s>
    <s id="1:30">其人後時，遇疾</s>
    <s id="1:31">命終，</s>
    <s id="1:32">由其愛金，轉身作一毒蛇之身，</s>
    <s id="1:33">[還其舍內，]守此金瓶。</s>
    <s id="1:34">經積年歲，</s>
    <s id="1:35">其舍摩滅，</s>
    <s id="1:36">無人住止，</s>
    <s id="1:37">蛇守金瓶，壽命年歲，已復向盡，</s>
    <s id="1:38">捨其身已，</s>
    <s id="1:39">[愛心不息，]復受本形，</s>
    <s id="1:40">自以其身，纏諸金瓶。</s>
    <s id="1:41">如是展轉，經數萬歲，</s>
    <s id="1:42">最後受身，</s>
    <s id="1:43">厭心復生，</s>
    <s id="1:44">自計由來，為是金故，</s>
    <s id="1:45">而受惡形，無有休已。</s>
    <s id="1:46">『今當用施快福田中，使我世世蒙其福報。』</s>
    <s id="1:47">[思惟計定，往至道邊]，竄身草中，匿身而看，設有人來，我當語之。</s>
    <s id="1:48">爾時毒蛇見有一人順道而過，</s>
    <s id="1:49">蛇便呼之。</s>
    <s id="1:50">人聞喚聲，</s>
    <s id="1:51">左右顧望，</s>
    <s id="1:52">不見有人，但聞其聲，</s>
    <s id="1:53">復道而行。</s>
    <s id="1:54">蛇復現形，喚言：</s>
    <s id="1:55">『咄人！可來近我。』</s>
    <s id="1:56">人答蛇言：</s>
    <s id="1:57">『喚我用為？</s>
    <s id="1:58">{汝身毒惡}，</s>
    <s id="1:59">{我[若近汝]}，儻為傷害。』</s>
    <s id="1:60">蛇答人言：</s>
    <s id="1:61">『我苟懷惡，</s>
    <s id="1:62">設汝不來，</s>
    <s id="1:63">亦能作害。』</s>
    <s id="1:64">其人恐懼，</s>
    <s id="1:65">往至其所。</s>
    <s id="1:66">蛇語人言：</s>
    <s id="1:67">『吾今此處，有一瓶金，</s>
    <s id="1:68">欲用相託供養作福，能為之不？</s>
    <s id="1:69">若不為者，</s>
    <s id="1:70">我當害汝。』</s>
    <s id="1:71">其人答蛇：『我能為之。』</s>
    <s id="1:72">時蛇將人，共至金所，</s>
    <s id="1:73">出金與之，</s>
    <s id="1:74">又告之曰：</s>
    <s id="1:75">『卿持此金，</s>
    <s id="1:76">供養眾僧，</s>
    <s id="1:77">設食之日，</s>
    <s id="1:78">好念持一阿輸提來，取我舁去。』</s>
    <s id="1:79">其人擔金，</s>
    <s id="1:80">至僧伽藍，</s>
    <s id="1:81">付僧維那，具以上事，向僧說之，</s>
    <s id="1:82">云其毒蛇， 欲設供養， 剋作食日。</s>
    <s id="1:83">僧受其金為設美饍，</s>
    <s id="1:84">作食日至，</s>
    <s id="1:85">其人持一小阿輸提，</s>
    <s id="1:86">往至蛇所，</s>
    <s id="1:87">蛇見其人，</s>
    <s id="1:88">心懷歡喜，</s>
    <s id="1:89">慰喻問訊，即盤其身，上阿輸提。 於是其人，以疊覆上，擔向佛圖。</s>
    <s id="1:90">道逢一人，</s>
    <s id="1:91">問擔蛇人：『汝從何來？ 體履佳不？ 』其人默然不答彼問，再三問之不出一言，</s>
    <s id="1:92">所持毒蛇，即便瞋恚，含毒熾盛，欲殺其人，還自遏折。</s>
    <s id="1:93">復自思念：</s>
    <s id="1:94">『云何此人？</s>
    <s id="1:95">不知時宜，他以好意，問訊進止，鄭重三問，無一言答，何可疾耶？』</s>
    <s id="1:96">作是念已，毒心復興，隆猛內發，復欲害之。</s>
    <s id="1:97">[臨當吐毒]，復自思惟：</s>
    <s id="1:98">『此人為我作福，</s>
    <s id="1:99">未有恩報。』</s>
    <s id="1:100">如是再三，</s>
    <s id="1:101">還自奄伏。</s>
    <s id="1:102">『此人於我，已有大恩，</s>
    <s id="1:103">雖復作罪，</s>
    <s id="1:104">事宜忍之。』</s>
    <s id="1:105">前到空處，</s>
    <s id="1:106">蛇語其人：『下我著地。』</s>
    <s id="1:107">窮責極切，囑戒以法。</s>
    <s id="1:108">其人於是，便自悔責，生謙下心，垂矜一切。 [蛇重囑及：『莫更爾耶！』]</s>
    <s id="1:109">其人擔蛇，</s>
    <s id="1:110">至僧伽藍，著眾僧前。</s>
    <s id="1:111">於時眾僧，食時已到，作行而立。</s>
    <s id="1:112">蛇令彼人次第賦香，</s>
    <s id="1:113">自以信心，視受香者。</s>
    <s id="1:114">如是盡底，熟看不移，眾僧引行，遶塔周匝，其人捉水，洗眾僧手，蛇懷敬意，觀洗手人，無有厭心。</s>
    <s id="1:115">眾僧食訖，</s>
    <s id="1:116">重為其蛇，廣為說法。</s>
    <s id="1:117">蛇倍歡喜，</s>
    <s id="1:118">[更增施心，將僧維那，到本金所，]殘金六瓶，盡用施僧。</s>
    <s id="1:119">作福已訖，</s>
    <s id="1:120">便取命終，</s>
    <s id="1:121">由其福德，生忉利天。」</s>
    <s id="1:122">佛告阿難：「欲知爾時擔蛇人者，豈異人乎？ 則我身是。</s>
    <s id="1:123">時毒蛇者，今舍利弗是。</s>
    <s id="1:124">我乃往日擔蛇之時，為蛇見責，</s>
    <s id="1:125">慚愧立誓，生謙下心，等視一切，未曾中退，乃至今日。」</s>
    <s id="1:126">時諸比丘，阿難之等，聞佛所說，歡喜奉行。</s>
  </p>
</text>
