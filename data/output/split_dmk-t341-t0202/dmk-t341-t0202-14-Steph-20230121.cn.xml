<?xml version='1.0' encoding='utf-8'?>
<text>
  <p id="1">
    <s id="1:1">賢愚經卷第三</s>
  </p>
  <p id="2">
    <s id="2:1">元魏涼州沙門慧覺等在高昌郡譯</s>
  </p>
  <p id="3">
    <s id="3:1">（一五）鋸陀身施品第十五</s>
  </p>
  <p id="4">
    <s id="4:1">如是我聞：一時</s>
  </p>
  <p id="5">
    <s id="5:1">佛在羅閱祇耆闍崛山中。</s>
  </p>
  <p id="6">
    <s id="6:1">爾時世尊！身有風患，</s>
  </p>
  <p id="7">
    <s id="7:1">祇域醫王，為合藥酥，用三十二種諸藥雜合，</s>
    <s id="7:2">令佛日服三十二兩。</s>
  </p>
  <p id="8">
    <s id="8:1">時提婆達常懷嫉妬，</s>
    <s id="8:2">心自高大望與佛齊，</s>
    <s id="8:3">聞佛世尊服於藥酥，</s>
    <s id="8:4">情中貪慕，</s>
    <s id="8:5">欲同佛服，</s>
    <s id="8:6">復勅祇域：「當與我合。」</s>
  </p>
  <p id="9">
    <s id="9:1">爾時祇域，復與合之，因語之言：「日服四兩。」</s>
  </p>
  <p id="10">
    <s id="10:1">提婆達問：「佛服幾兩？」</s>
  </p>
  <p id="11">
    <s id="11:1">祇域答言：「日三十二兩。」</s>
  </p>
  <p id="12">
    <s id="12:1">提婆達言：「我亦當服三十二兩。」</s>
  </p>
  <p id="13">
    <s id="13:1">祇域答言：「如來身者，不與汝同，</s>
    <s id="13:2">汝若多服，</s>
    <s id="13:3">必更為患。」</s>
  </p>
  <p id="14">
    <s id="14:1">提婆達言：「我若服之，自足能消，我身佛身，有何差別？但與我服。」</s>
  </p>
  <p id="15">
    <s id="15:1">即習效佛，日日亦服三十二兩，</s>
    <s id="15:2">藥在體中流注諸脈，身力微弱不能消轉，</s>
    <s id="15:3">舉身支節，極患苦痛，呻吟喚呼，煩憒夗轉。</s>
  </p>
  <p id="16">
    <s id="16:1">世尊憐愍，</s>
    <s id="16:2">即遙申手以摩其頭，藥時即消痛患即除。</s>
    <s id="16:3">病既得愈，</s>
    <s id="16:4">看識佛手， 因而言曰：</s>
    <s id="16:5">「悉達餘術，世不承用，</s>
    <s id="16:6">復學醫道，</s>
    <s id="16:7">善能使知。」</s>
  </p>
  <p id="17">
    <s id="17:1">於時阿難，聞說此語情用悵恨，</s>
  </p>
  <p id="18">
    <s id="18:1">長跪白佛：</s>
    <s id="18:2">「提婆達多，不識恩養，</s>
    <s id="18:3">世尊慈矜，</s>
    <s id="18:4">為之除患，方更吐此不善之言，</s>
    <s id="18:5">有何情懷？能生此心，長夜思嫉，</s>
    <s id="18:6">向佛世尊。」</s>
  </p>
  <p id="19">
    <s id="19:1">佛告阿難：</s>
    <s id="19:2">「提婆達者，不但今日懷不善心欲中傷我，</s>
    <s id="19:3">過去世時亦常惡心殺害於我。」</s>
  </p>
  <p id="20">
    <s id="20:1">阿難白佛：「不審過去傷害之事，因緣云何？」</s>
  </p>
  <p id="21">
    <s id="21:1">佛言：</s>
    <s id="21:2">「善聽！當為汝說。」</s>
    <s id="21:3">「唯然世尊！當一心聽。」</s>
  </p>
  <p id="22">
    <s id="22:1">佛告阿難：「過去久遠，不可計數阿僧祇劫，此閻浮提有一大城，名波羅㮈。</s>
    <s id="22:2">爾時國王，名梵摩達，兇暴無慈，</s>
    <s id="22:3">奢婬好樂，</s>
    <s id="22:4">每懷惡忌，好為傷害。</s>
    <s id="22:5">爾時其王，欻於夢中，見有一獸，身毛金色，</s>
    <s id="22:6">其諸毛端，出金光明，</s>
    <s id="22:7">照于左右，皆亦金色。</s>
  </p>
  <p id="23">
    <s id="23:1">覺已自念：『如我所夢，世必有此，</s>
    <s id="23:2">當勅獵者求覓其皮。』 作是念已，</s>
  </p>
  <p id="24">
    <s id="24:1">召諸獵師， 而告之言：</s>
    <s id="24:2">『我夢有獸，身毛金色，毛頭出光，殊妙晃朗。</s>
    <s id="24:3">想今國界，必有此物，仰汝等輩廣行求捕。</s>
    <s id="24:4">若得其皮，當重賜與，</s>
    <s id="24:5">令汝子孫，食用七世；</s>
    <s id="24:6">若不用心，</s>
    <s id="24:7">求不得者，當俱誅滅汝等族黨。』</s>
  </p>
  <p id="25">
    <s id="25:1">時諸獵師，得王教已，憂愁憒憒，</s>
    <s id="25:2">無復方計，</s>
    <s id="25:3">聚會一處， 共議此事：</s>
    <s id="25:4">『王所夢獸，生未曾覩，</s>
    <s id="25:5">當於何所而求覓此？</s>
    <s id="25:6">若今不得，</s>
    <s id="25:7">王法難犯，</s>
    <s id="25:8">我曹徒類，永無活路。』</s>
  </p>
  <p id="26">
    <s id="26:1">論此事已，益增悶惱。 又復有言：</s>
    <s id="26:2">『此山澤中，毒虫惡獸，亦甚眾多，</s>
    <s id="26:3">遠行求覓，必不能得，交當喪身，困死林野，</s>
    <s id="26:4">且私募一人，令行求之。』</s>
  </p>
  <p id="27">
    <s id="27:1">眾人言善，更相簡練，曉勸一人：</s>
    <s id="27:2">『汝可盡力廣行求覓，</s>
    <s id="27:3">若汝吉還，我曹合物，當重賞汝；</s>
    <s id="27:4">設令山澤遇害不還，亦當以物與汝妻子。』</s>
  </p>
  <p id="28">
    <s id="28:1">其人聞此，心自念言：『為此眾人，分棄身命，內計已定，即可當行。』</s>
  </p>
  <p id="29">
    <s id="29:1">辦行道具，</s>
    <s id="29:2">涉險而去， 行已經久， 身羸力弊，</s>
    <s id="29:3">天時盛暑，到熱沙道，</s>
    <s id="29:4">脣乾渴乏，欝蒸欲死，窮酸苦切， 悲悴而言：</s>
    <s id="29:5">『誰有慈悲，矜愍我者？當見拯濟，救我身命。』</s>
  </p>
  <p id="30">
    <s id="30:1">時山澤中，有一野獸，名曰鋸陀，</s>
    <s id="30:2">身毛金色，毛頭光明，</s>
    <s id="30:3">遙聞其語，</s>
    <s id="30:4">甚憐愍之。</s>
  </p>
  <p id="31">
    <s id="31:1">身入冷泉，</s>
    <s id="31:2">來至其所，</s>
    <s id="31:3">以身裹抱，小還有力，</s>
    <s id="31:4">將至水所，為其洗浴，行拾菓蓏，來與食之。</s>
  </p>
  <p id="32">
    <s id="32:1">體既平復，而自念言：</s>
    <s id="32:2">『覩此奇獸，毛色光明，是我大王所須之者；</s>
    <s id="32:3">然我垂死，賴其濟命，</s>
    <s id="32:4">感識其恩，未能酬報，何能生心，當害於此？</s>
    <s id="32:5">若復不獲，</s>
    <s id="32:6">彼諸獵師，宗黨徒類，當被誅戮。』</s>
  </p>
  <p id="33">
    <s id="33:1">念此事已，悲不自勝。</s>
    <s id="33:2">鋸陀問言：『何以不樂？』</s>
  </p>
  <p id="34">
    <s id="34:1">垂泣而說心所懷事。</s>
  </p>
  <p id="35">
    <s id="35:1">鋸陀語言：『此事莫憂！</s>
    <s id="35:2">我皮易得，</s>
    <s id="35:3">計我前世，捨身無數，</s>
    <s id="35:4">未曾為福，而能捨壽。</s>
  </p>
  <p id="36">
    <s id="36:1">今以身皮，濟彼眾命，</s>
    <s id="36:2">心懷歡喜，</s>
    <s id="36:3">如有所獲。</s>
    <s id="36:4">但剝取皮，莫便絕命，</s>
    <s id="36:5">我已施汝，終無悔恨。』</s>
  </p>
  <p id="37">
    <s id="37:1">爾時獵師，即徐剝皮，</s>
    <s id="37:2">爾時鋸陀，</s>
  </p>
  <p id="38">
    <s id="38:1">{即自立願：}</s>
    <s id="38:2">『今我以皮，用施此人，救彼眾人所愛之命，持此功德，施及眾生，</s>
    <s id="38:3">用成佛道無上正真，普度一切生死之苦，</s>
    <s id="38:4">安著涅槃永樂之處。』</s>
    <s id="38:5">作此願已， 三千國土，六反震動，</s>
    <s id="38:6">諸天宮殿，動搖不寧，各用驚愕， 推尋其相。</s>
    <s id="38:7">見於菩薩剝皮布施，</s>
    <s id="38:8">即從天下來到其所，散花供養，</s>
    <s id="38:9">涕淚如雨。</s>
    <s id="38:10">剝皮去後，身肉赤裸，血出流離，</s>
    <s id="38:11">難可看覩，</s>
    <s id="38:12">復有八萬蠅蟻之屬，集其身上，</s>
    <s id="38:13">同時唼食。時欲趣穴，復恐傷害，忍痛自持，</s>
    <s id="38:14">身不動搖，分以身施，死於彼中。</s>
    <s id="38:15">時諸蠅蟻，緣食菩薩身者，命終之後，皆得生天。</s>
  </p>
  <p id="39">
    <s id="39:1">爾時獵師，擔皮到國，</s>
    <s id="39:2">奉上於王。</s>
  </p>
  <p id="40">
    <s id="40:1">王見歡喜，</s>
    <s id="40:2">奇之未有，善其細軟，常用敷臥，心乃安隱，情用快樂。</s>
  </p>
  <p id="41">
    <s id="41:1">如是阿難！</s>
  </p>
  <p id="42">
    <s id="42:1">欲知爾時獸鋸陀者，今我身是。</s>
    <s id="42:2">彼梵摩達王，今提婆達是。</s>
    <s id="42:3">八萬諸虫，</s>
    <s id="42:4">我初成佛，</s>
    <s id="42:5">始轉法輪，</s>
    <s id="42:6">上八萬諸天得道者是。</s>
  </p>
  <p id="43">
    <s id="43:1">此提婆達，於彼世時傷害於我，乃至今日，猶無善心，長夜思害，欲相中傷。」</s>
  </p>
  <p id="44">
    <s id="44:1">賢者阿難，</s>
    <s id="44:2">及諸會者，聞佛所說， 悲悵兼懷，各自感勵，懃求法要，</s>
    <s id="44:3">有得須陀洹、</s>
    <s id="44:4">斯陀含、</s>
    <s id="44:5">阿那含、</s>
    <s id="44:6">阿羅漢者，</s>
    <s id="44:7">有種辟支佛因緣者，</s>
    <s id="44:8">有發無上佛道意者，有住不退地者，</s>
    <s id="44:9">咸各歡喜，敬戴奉行。</s>
  </p>
</text>
