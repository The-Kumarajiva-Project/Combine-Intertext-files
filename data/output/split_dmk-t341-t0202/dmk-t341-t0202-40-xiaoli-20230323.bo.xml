<?xml version='1.0' encoding='utf-8'?>
<text>
  <p id="1">
    <s id="1:1">འདི་སྐད་བདག་གིས་ཐོས་པའི་དུས་གཅིག་ [274a.3]ན། </s>
    <s id="1:2">བཅོམ་ལྡན་འདས་མཉན་ཡོད་ན། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</s>
    <s id="1:3">དེའི་ཚེ་ཡུལ་དེ་ན་བྲམ་ཟེ་ཤིན་ཙིར་ཞེས་བྱ་བ་</s>
    <s id="1:4">ཆོ་རིགས་བཙུན་ཞིང་ཕྱུག་པ་ཞིག་</s>
    <s id="1:5">བུ་མེད་པས།</s>
    <s id="1:6">སྟོན་པ་དྲུག་གི་ཐད་དུ་སོང་ནས་</s>
    <s id="1:7">དྲིས་པ་དང་།</s>
    <s id="1:8">[274a.4]སྟོན་པ་དྲུག་གིས་ཁྱོད་ལ་བུའི་མཚན་མ་ཡོད་མེད་དོ་ཞེས་སྨྲས་སོ། །</s>
    <s id="1:9">དེ་ནས་བྲམ་ཟེ་ཕྱིར་ཁྱིམ་དུ་འོངས་ནས་</s>
    <s id="1:10">གོས་དྲི་མ་ཅན་གྱོན་ཏེ།</s>
    <s id="1:11">མྱ་ངན་གྱི་ཁང་བུར་ཞུགས་ནས་མི་དགའ་སྟེ།</s>
    <s id="1:12">འདི་སྙམ་དུ་བསམས་སོ། །</s>
    <s id="1:13">བདག་ལ་བུ་ནི་མེད་ཀྱི་</s>
    <s id="1:14">གལ་ཏེ་ནང་གཅིག་ཚེའི་དུས་བྱས་ན་ [274a.5]</s>
    <s id="1:15">ཁྱིམ་དང་ནོར་རྫས་བཅས་སུ་རྒྱལ་པོས་དབང་ངོ་</s>
    <s id="1:16">སྙམ་བསམས་ནས།</s>
    <s id="1:17">རབ་ཏུ་མི་དགའ་ཞིང་འདུག་གོ། །</s>
    <s id="1:18">དེའི་ཚེ་བྲམ་ཟེ་དེའི་ཆུང་མ་དགེ་སློང་མ་དང་བཤེས་པས།</s>
    <s id="1:19">དགེ་སློང་མ་བྲམ་ཟེའི་ཁྱིམ་དུ་འོངས་ནས།</s>
    <s id="1:20">བྲམ་ཟེ་དེ་ཤིན་ཏུ་མི་དགའ་ཞིང་མྱ་ངན་གྱིས་གདུངས་པ་ [274a.6]མཐོང་ནས། </s>
    <s id="1:21">ཆུང་མ་ལ་ཁྱོད་ཀྱི་ཁྱོ་ཅིའི་ཕྱིར།</s>
    <s id="1:22">མི་དགའ་ཞེས་དྲིས་པ་དང་།</s>
    <s id="1:23">བྲམ་ཟེའི་ཆུང་མས་སྨྲས་པ།</s>
    <s id="1:24">བདག་ལ་བུ་མེད་དེ།</s>
    <s id="1:25">སྟོན་པ་དྲུག་ལ་དྲིས་ན། </s>
    <s id="1:26">ཁྱོད་ལ་བུའི་མཚན་མ་མེད་དོ་ཞེས་བསྒོ་བས་</s>
    <s id="1:27">མི་དགའ་ཞིང་མྱ་ངན་བྱེད་དོ། །</s>
    <s id="1:28">དེ་ནས་དགེ་སློང་མ་དེས་སྨྲས་ [274a.7]པ།</s>
    <s id="1:29">སྟོན་པ་དྲུག་ནི་ཐམས་ཅད་ཤེས་པ་མ་ཡིན་ན་</s>
    <s id="1:30">དེས་ལས་ཀྱི་རྒྱུ་རྐྱེན་ག་ལ་ཞིག་རིག །</s>
    <s id="1:31">དེ་བཞིན་གཤེགས་པ་འཇིག་རྟེན་ན་བཞུགས་ཏེ། </s>
    <s id="1:32">ཐམས་ཅད་རྟོགས་ཤིང་མཁྱེན་པས་</s>
    <s id="1:33">འདས་པ་དང་། མ་འོངས་པ་ལ་ཐོགས་པ་མེད་པ་ན།</s>
    <s id="1:34">ཅིའི་ཕྱིར་བུ་ཡོད་དམ་མེད་ཅེས་ [274b.1]མི་འདྲི་ཞེས་བསྒོའོ། །</s>
    <s id="1:35">དགེ་སློང་མ་དེ་ཕྱིར་སོང་ནས།</s>
    <s id="1:36">བྲམ་ཟེའི་ཆུང་མས་ཁྱོ་ལ་དེ་སྐད་ཅེས་སྨྲས་པ་དང་།</s>
    <s id="1:37">བྲམ་ཟེ་དེ་དགའ་རངས་ནས་ རྟོགས་ཤིང་ཁོང་དུ་ཆུད་པར་གྱུར་ཏོ། །</s>
    <s id="1:38">དེ་མ་ཐག་ཏུ་གོས་གསར་པ་གྱོན་ནས། </s>
    <s id="1:39">བཅོམ་ལྡན་འདས་ག་ལ་བ་དེར་སོང་ནས་ [274b.2]ཕྱིན་པ་དང་།</s>
    <s id="1:40">སངས་རྒྱས་ཀྱི་ཞབས་ལ་སྤྱི་བོས་ཕྱག་འཚལ་ཏེ།</s>
    <s id="1:41">བཅོམ་ལྡན་འདས་བདག་ལ་མཚན་དང་། དབང་ཐང་གི་བུ་མ་མཆིས་སམ་ཞེས་གསོལ་བ་དང་།</s>
    <s id="1:42">བཅོམ་ལྡན་འདས་ཀྱིས་བྲམ་ཟེ་ཁྱོད་ལ་བུ་ཡོད་པར་འགྱུར་ཏེ།</s>
    <s id="1:43">བསོད་ནམས་དང་ཡང་ [274b.3]ལྡན་ལ།</s>
    <s id="1:44">ཆེར་སྐྱེས་ནས་རབ་ཏུ་བྱུང་བ་ལ་དགའ་བར་འགྱུར་རོ་ཞེས་བཀའ་སྩལ་ཏོ། །</s>
    <s id="1:45">བྲམ་ཟེས་དེ་སྐད་ཅེས་བཀའ་སྩལ་བ་ཐོས་ནས། </s>
    <s id="1:46">རབ་ཏུ་དགའ་མགུ་ཡི་རང་སྟེ། </s>
    <s id="1:47">བུ་ཡོད་པར་གྱུར་ན་ལྟ་རབ་ཏུ་བྱུང་ཡང་བླ་སྟེ།  སྡུག་བསྔལ་མེད་དོ་ཞེས་སྨྲས་ནས།</s>
    <s id="1:48">བཅོམ་ལྡན་ [274b.4]འདས་དང་། དགེ་སློང་གི་དགེ་འདུན་རྣམས་བཤོས་ལ་གཤེགས་པར་སྤྱན་དྲངས་པ་དང་།</s>
    <s id="1:49">བཅོམ་ལྡན་འདས་ཀྱིས་ཅང་མི་གསུང་བས་གཤེགས་སུ་གནང་ནས།</s>
    <s id="1:50">ཕྱི་དེ་ཉིན་གདུགས་ཚོད་ལ་བབ་ནས། </s>
    <s id="1:51">སངས་རྒྱས་དང་དགེ་འདུན་རྣམས་དང་བཅས་སུ་བྲམ་ཟེ་དེའི་ [274b.5]ཁྱིམ་དུ་གཤེགས་ནས། </s>
    <s id="1:52">གདན་བཏིང་བ་ལ་བཞུགས་ཏེ། </s>
    <s id="1:53">བྲམ་ཟེ་ཁྱོ་ཤུག་གིས་བསྟི་སྟང་དང་བཅས་པས་</s>
    <s id="1:54">བསོད་སྙོམས་གསོལ་ཏོ། །</s>
    <s id="1:55">བསོད་སྙོམས་གསོལ་ནས། </s>
    <s id="1:56">སངས་རྒྱས་དང་། དགེ་འདུན་དང་བཅས་སུ་སླར་གཤེགས་པ་དང་།</s>
    <s id="1:57">དེའི་བར་ན་ནེའུ་ [274b.6]གསིང་ཞིག་ཡོད་དེ།</s>
    <s id="1:58">དེ་ན་ཆུ་མིག་ཤིན་ཏུ་གཙང་མ་ཞིག་ཡོད་པ་ལ།</s>
    <s id="1:59">བཅོམ་ལྡན་འདས་དང་། དགེ་སློང་གི་དགེ་འདུན་རྣམས་མཉེལ་བཤོལ་ཏེ།</s>
    <s id="1:60">སོ་སོ་ནས་ཆུ་མིག་དེ་ལ་ཆུ་བཅུས་ཏེ།  ལྷུང་བཟེད་དང་རྐང་ལག་བཀྲུས་སོ། །</s>
    <s id="1:61">དེ་ནས་སྤྲེའུ་ཞིག་དེར་འོངས་ [274b.7]ནས། </s>
    <s id="1:62">ཀུན་དགའ་བོ་ལས་ལྷུང་བཟེད་བླངས་པ་དང་།</s>
    <s id="1:63">བཅག་གིས་དོགས་པས་ཀུན་དགའ་བོས་ལྷུང་བཟེད་མ་སྟེར་བ་ལས།</s>
    <s id="1:64">བཅོམ་ལྡན་འདས་ཀྱིས་ཀུན་དགའ་བོ་ལ་ལྷུང་བཟེད་སྤྲེའུ་ལ་བྱིན་ཅིག་ཅེས་བཀའ་སྩལ་ཏོ། །</s>
    <s id="1:65">དེ་ནས་ཀུན་དགའ་བོས་ལྷུང་བཟེད་སྤྲེའུ་ལ་ [275a.1]བྱིན་པ་དང་།</s>
    <s id="1:66">སྤྲེའུས་ཤིང་ཁ་ནས་སྦྲང་རྩི་བླངས་ཏེ།</s>
    <s id="1:67">ལྷུང་བཟེད་བཀང་ནས་</s>
    <s id="1:68">བཅོམ་ལྡན་འདས་ལ་ཕུལ་ལོ། །</s>
    <s id="1:69">བཅོམ་ལྡན་འདས་ཀྱིས་སྦྲང་རྩིའི་ནང་གི་མི་གཙང་བ་སོལ་ཅིག་ཅེས་བཀའ་སྩལ་པ་དང་།</s>
    <s id="1:70">སྤྲེའུས་སྲིན་བུའི་རོ་ལ་སོགས་པ་བསལ་ཏེ་ཕུལ་ [275a.2]ལོ། །</s>
    <s id="1:71">བཅོམ་ལྡན་འདས་ཀྱིས་སྦྲང་རྩིའི་ལྷུང་བཟེད་བཞེས་ནས་སྦྲང་རྩི་ཆུ་དང་། སྦྱོར་ལ་སྩོལ་ཅིག་ཅེས་བཀའ་སྩལ་ནས</s>
    <s id="1:72">ཆུ་དང་སྦྱར་ཏེ། </s>
    <s id="1:73">བཅོམ་ལྡན་འདས་ལ་ཕུལ་ལོ། །</s>
    <s id="1:74">བཅོམ་ལྡན་འདས་ཀྱིས་བཞེས་ནས།</s>
    <s id="1:75">དགེ་སློང་གི་དགེ་འདུན་རྣམས་ལ་ཡང་བགོས་ [275a.3]ཏེ། </s>
    <s id="1:76">བྱིན་ནས་ཐམས་ཅད་ངོམས་པར་གྱུར་ཏོ། །</s>
    <s id="1:77">དེའི་ཚེ་སྤྲེའུ་དེས་དེ་ལྟ་བུ་དག་མཐོང་ནས་རབ་ཏུ་དགའ་སྟེ། </s>
    <s id="1:78">མཆོངས་པ་དང་གར་བྱས་པ་ལས་</s>
    <s id="1:79">གཡང་དུ་ལྷུང་སྟེ་</s>
    <s id="1:80">ཚེའི་དུས་བྱས་ནས།</s>
    <s id="1:81">དེ་མ་ཐག་ཏུ་བྲམ་ཟེའི་བུར་སྐྱེས་ཏེ། </s>
    <s id="1:82">བྲམ་ཟེ་དེའི་ཆུང་མ་སེམས་ཅན་དང་ལྡན་པར་ [275a.4]གྱུར་ཏེ། </s>
    <s id="1:83">ཟླ་བ་ཚང་ནས་</s>
    <s id="1:84">ཁྱེའུ་བཟང་བ་བལྟ་ན་སྡུག་པ་ཅིག་བཙས་སོ། །</s>
    <s id="1:85">ཐོག་མར་བཙས་པའི་ཚེ་ཁྱིམ་གྱི་ནང་ན་སྣོད་ཅི་ཡོད་པ་</s>
    <s id="1:86">དེ་དག་ཐམས་ཅད་ཀྱི་ནང་ན་སྦྲང་རྩིས་གང་བར་གྱུར་ཏོ། །</s>
    <s id="1:87">བྲམ་ཟེ་ཁྱོ་ཤུག་རབ་ཏུ་དགའ་ནས་</s>
    <s id="1:88">མཚན་མཁན་བོས་ཏེ། མཚན་བལྟས་སོ། །</s>
    <s id="1:89">[275a.5]མཚན་མཁན་གྱིས་ཁྱེའུ་འདི་བཙས་པ་ན། </s>
    <s id="1:90">ལྟས་སམ་ཡ་མཚན་ཅི་ཞིག་བྱུང་ཞེས་དྲིས་ན། </s>
    <s id="1:91">ཐོག་མར་བཙས་པའི་ཚེ་སྦྲང་རྩིས་གང་ངོ་ཞེས་སྨྲས་ནས། </s>
    <s id="1:92">བུའི་མིང་ཡང་སྦྲང་རྩི་མཆོག་ཅེས་བཏགས་སོ། །</s>
    <s id="1:93">དེ་ནས་བུ་གསོས་བསྐྱེད་དེ་ཆེར་སྐྱེས་ནས་</s>
    <s id="1:94">ཕ་མ་ལ་རབ་ཏུ་བྱུང་བར་ [275a.6]གསོལ་ཏོ། །</s>
    <s id="1:95">ཕ་མ་བུ་ལ་ཆགས་པས་མ་བཏང་ངོ་། །</s>
    <s id="1:96">ཁྱེའུས་ཡང་དང་ཡང་དུ་གསོལ་ཏེ། </s>
    <s id="1:97">ཕ་མས་བདག་གི་བགེགས་བགྱིས་ན་བདག་འགུམ་ཕོད་ཀྱི།</s>
    <s id="1:98">འདུ་འཛིའི་ནང་དུ་འཚོ་མི་ཕོད་དོ་ཞེས་སྨྲས་སོ། །</s>
    <s id="1:99">དེ་ནས་ཁྱེའུའི་ཕ་མས་བགྲོས་ཏེ། </s>
    <s id="1:100">སྔོན་བཅོམ་ལྡན་ [275a.7]འདས་ཀྱིས་ཀྱང་རབ་ཏུ་བྱུང་ངོ་ཞེས་ལུང་བསྟན་ཏེ། </s>
    <s id="1:101">ད་བར་ཆད་བྱེད་ན་</s>
    <s id="1:102">སྲོག་དང་བྲལ་བར་གྱུར་དུ་འོང་གིས།</s>
    <s id="1:103">གནང་བར་བྱའོ་ཞེས་གྲོས་བྱས་ནས།</s>
    <s id="1:104">བུ་ཁྱོད་ཡིད་བཞིན་དུ་རབ་ཏུ་བྱུང་བར་གནང་ངོ་ཞེས་བསྒོའོ། །</s>
    <s id="1:105">དེ་ནས་ཁྱེའུ་དགའ་མགུ་རངས་ནས།</s>
    <s id="1:106">བཅོམ་ལྡན་ [275b.1]འདས་གང་ན་བ་དེར་སོང་གིས་ཕྱིན་པ་དང་།</s>
    <s id="1:107">ཞབས་ལ་སྤྱི་བོས་ཕྱག་འཚལ་ཏེ།</s>
    <s id="1:108">རབ་ཏུ་བྱུང་བར་གསོལ་ཏོ། །</s>
    <s id="1:109">བཅོམ་ལྡན་འདས་ཀྱིས་ཀྱང་ལེགས་པར་འོངས་སོ། ། ཞེས་བཀའ་སྩལ་ནས།</s>
    <s id="1:110">སྐྲ་དང་ཁ་སྤུ་རང་བྱི་སྟེ། </s>
    <s id="1:111">དགེ་སློང་དུ་གྱུར་ཏོ། །</s>
    <s id="1:112">དེ་ནས་བདེན་པ་བཞིའི་ [275b.2]ཆོས་རྒྱས་པར་བསྟན་པས་</s>
    <s id="1:113">སེམས་རྣམ་པར་གྲོལ་ལོ། །</s>
    <s id="1:114">ཟག་པ་ཀུན་ནས་ཟད་ནས་དགྲ་བཅོམ་པར་གྱུར་ཏོ། །</s>
    <s id="1:115">དགེ་སློང་དག་དང་ཕན་ཚུན་སེམས་ཅན་གྱི་དོན་ལ་འགྲོ་བའི་ཚེ།</s>
    <s id="1:116">གལ་ཏེ་སྐོམ་མམ་ངལ་ན་ནམ་མཁར་ལྷུང་བཟེད་བོར་བ་</s>
    <s id="1:117">སྦྲང་རྩིས་རང་གང་སྟེ།</s>
    <s id="1:118">ཀུན་དང་ཐུན་མོང་ [275b.3]དུ་འཐུང་ངོ་། །</s>
    <s id="1:119">དེ་ནས་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
    <s id="1:120">དགེ་སློང་སྦྲང་རྩི་མཆོག་གིས་སྔོན་བསོད་ནམས་ཅི་ཞིག་བགྱིས་ན་</s>
    <s id="1:121">རབ་ཏུ་བྱུང་ནས་རིང་པོ་མ་ལོན་པར་</s>
    <s id="1:122">དགྲ་བཅོམ་པ་ཆོས་ལས་བསམ་པ་ཡིད་བཞིན་དུ་ཐོབ་པར་གྱུར།</s>
    <s id="1:123">བཅོམ་ལྡན་ [275b.4]འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
    <s id="1:124">ཀུན་དགའ་བོ་ཁྱོད་སྔོན་བྲམ་ཟེ་ཤིན་ཙིར་ཞེས་བྱ་བས་བསོད་སྙོམས་གསོལ་བ་དྲན་ནམ།</s>
    <s id="1:125">ཀུན་དགའ་བོ་ཁྱོད་ཀྱིས་ཟས་ཀྱི་བྱ་བ་བྱས་ནས</s>
    <s id="1:126">ནེའུ་གསིང་ལ་བསྟི་བ་ན། </s>
    <s id="1:127">སྤྲེའུ་ཞིག་གིས་ཁྱོད་ལས་ལྷུང་བཟེད་བླངས་ཏེ། </s>
    <s id="1:128">སྦྲང་ [275b.5]རྩིས་བཀང་ནས་ང་ལ་ཕུལ་བ་དང་།</s>
    <s id="1:129">སྤྲེའུ་དགའ་ནས་མཆོངས་པ་དང་།</s>
    <s id="1:130">གར་བྱས་པ་ལས་གཡང་དུ་སོང་སྟེ། ཚེ་བརྗེས་པ་དྲན་ནམ།</s>
    <s id="1:131">གསོལ་པ་དྲན་ནོ། །</s>
    <s id="1:132">ཀུན་དགའ་བོ་དེའི་ཚེ་ན་སྦྲང་རྩི་ཕུལ་བའི་སྤྲེའུ་དེ་ནི་དགེ་སློང་སྦྲང་རྩི་མཆོག་འདི་ཡིན་ནོ། །</s>
    <s id="1:133">སངས་རྒྱས་ [275b.6]བཅོམ་ལྡན་འདས་མཐོང་ནས་དགའ་བའི་སེམས་ཀྱིས་</s>
    <s id="1:134">སྦྲང་རྩི་ཕུལ་བས་</s>
    <s id="1:135">བྲམ་ཟེ་དེའི་བུར་སྐྱེས་ཏེ།</s>
    <s id="1:136">བྱད་གཟུགས་བཟང་བ་དང་།</s>
    <s id="1:137">རབ་ཏུ་བྱུང་ནས་</s>
    <s id="1:138">ཟག་པ་མེད་པར་གྱུར་ཏོ། །</s>
    <s id="1:139">དེ་ནས་ཀུན་དགའ་བོས་པུས་མོ་གཡས་པའི་ལྷ་ང་ས་ལ་བཙུགས་ནས། </s>
    <s id="1:140">བཅོམ་ལྡན་འདས་ལ་ [275b.7]འདི་སྐད་ཅེས་གསོལ་ཏོ། །</s>
    <s id="1:141">དགེ་སློང་འདིས་ཉེས་པ་ཅི་ཞིག་བྱས་ནས་</s>
    <s id="1:142">སྤྲེའུའི་ནང་དུ་སྐྱེས་པར་གྱུར།</s>
    <s id="1:143">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
    <s id="1:144">སྔོན་འདས་པའི་དུས་ན་སངས་རྒྱས་འོད་སྲུང་འཇིག་རྟེན་དུ་གཤེགས་པའི་ཚེ་དགེ་སློང་གསར་ཞུགས་གཞོན་ནུ་ཞིག་ [276a.1]གིས། དགེ་སློང་ཞིག་ཡུར་བ་ལ་མཆོངས་པར་མཐོང་ནས</s>
    <s id="1:145">འདི་སྐད་དུ་ཁྱོད་ནི་རབ་ཏུ་མྱུར་ཏེ་སྤྲེའུ་དང་འདྲའོ་ཞེས་སྨྲས་པ་དང་།</s>
    <s id="1:146">དགེ་སློང་དེས་ཐོས་ནས་</s>
    <s id="1:147">དེ་ལ་འདི་སྐད་ཅེས་སྨྲས་སོ། །</s>
    <s id="1:148">ཁྱོད་ཀྱིས་ང་ཤེས་སམ།</s>
    <s id="1:149">སྨྲས་པ་ཁྱོད་ནི་སངས་རྒྱས་འོད་ [276a.2]སྲུང་གི་དགེ་སློང་ཡིན་ཏེ།</s>
    <s id="1:150">དེ་ཅིའི་ཕྱིར་མི་ཤེས། </s>
    <s id="1:151">དགེ་སློང་དེས་སྨྲས་པ།</s>
    <s id="1:152">ཁྱོད་ང་ལ་མ་འཕྱ་ཤིག །ང་ནི་མིང་ཙམ་གྱི་དགེ་སློང་མ་ཡིན་ཏེ།</s>
    <s id="1:153">དགེ་སློང་གི་འབྲས་བུ་བཞི་ཡང་ངས་ཐོབ་བོ་ཞེས་བསྒོ་བ་དང་།</s>
    <s id="1:154">དགེ་སློང་གཞོན་ནུ་དེ་དངངས་ཏེ།</s>
    <s id="1:155">བ་སྤུ་ཡང་ [276a.3]ལངས་ཏེ། </s>
    <s id="1:156">ལུས་སྨད་ལྔ་ས་ལ་གཏུགས་ཏེ། </s>
    <s id="1:157">འགྱོད་ཚངས་སུ་གསོལ་ཏེ། </s>
    <s id="1:158">དེ་ལྟར་འགྱོད་ཚངས་བྱས་པས་ནི།</s>
    <s id="1:159">སེམས་ཅན་དམྱལ་བར་མ་སྐྱེས་སོ། །</s>
    <s id="1:160">དགྲ་བཅོམ་པ་ལ་འཕྱས་པ་ནི།</s>
    <s id="1:161">སྐྱེ་བ་ལྔ་བརྒྱའི་བར་དུ་རྟག་ཏུ་སྤྲེའུར་སྐྱེས་སོ། །</s>
    <s id="1:162">སྔོན་ཡང་རབ་ཏུ་བྱུང་ [276a.4]སྟེ། </s>
    <s id="1:163">ཚུལ་ཁྲིམས་བསྲུངས་པས་ང་དང་ཕྲད་ནས་</s>
    <s id="1:164">བཀྲུས་པ་བཞིན་དུ་སྡུག་བསྔལ་ཀུན་ཟད་དོ། །</s>
    <s id="1:165">ཀུན་དགའ་བོ་དེའི་ཚེ་དེའི་དུས་ན། </s>
    <s id="1:166">དགེ་སློང་གཞོན་ནུ་དེ་ནི་ད་ལྟར་སྦྲང་རྩི་མཆོག་ཡིན་ནོ། །</s>
    <s id="1:167">དེའི་ཚེ་ཀུན་དགའ་བོ་དང་། འཁོར་མང་པོ་སངས་རྒྱས་ཀྱིས་གསུངས་པ་ཐོས་ནས་ [276a.5]ཀུན་གྱིས་འདི་སྐད་ཅེས་སྨྲས་སོ། །</s>
    <s id="1:168">ལུས་དང་། ངག་དང་། ཡིད་ཀྱི་ལས་ནི་མི་བསྲུང་དུ་མི་རུང་ངོ་། །</s>
    <s id="1:169">དགེ་སློང་འདི་ཡང་ངག་གི་ལས་མ་བསྲུངས་པས་ལས་ཀྱི་རྣམ་པར་སྨིན་པ་འདི་ལྟ་བུར་གྱུར། </s>
    <s id="1:170">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
    <s id="1:171">ཀུན་ [276a.6]དགའ་བོ་ཁྱོད་ཀྱིས་སྨྲས་པ་བཞིན་ནོ་ཞེས་བཀའ་སྩལ་ནས།</s>
    <s id="1:172">བདེན་པ་བཞི་རྒྱས་པར་བསྟན་པས། ལུས་དང་། ངག་དང་། ཡིད་ཀྱི་ལས་རྣམ་པར་དག་ཅིང་</s>
    <s id="1:173">སེམས་ཀྱི་དྲི་མ་ཀུན་དང་བྲལ་བས།</s>
    <s id="1:174">ཁ་ཅིག་ནི་རྒྱུན་དུ་ཞུགས་པ་དང་།</s>
    <s id="1:175">ལན་ཅིག་ཕྱིར་ལྡོག་པ་དང་། [276a.7]ཕྱིར་མི་ལྡོག་པ་དང་། དགྲ་བཅོམ་པ་ཐོབ་པར་གྱུར་ཏོ། །</s>
    <s id="1:176">ཁ་ཅིག་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །</s>
    <s id="1:177">ལ་ལ་ནི་ཕྱིར་མི་ལྡོག་པའི་ས་ལ་གནས་པར་གྱུར་ཏོ། །</s>
    <s id="1:178">བཅོམ་ལྡན་འདས་ཀྱིས་གསུངས་པ་ལ་འཁོར་མང་པོ་རྣམས་རྗེས་ [276b.1]སུ་ཡི་རངས་ནས་མངོན་པར་དགའོ། །</s>
    <s id="1:179">བྲམ་ཟེ་ཤིན་ཙིར་གྱི་ལེའུ་སྟེ་བཞི་བཅུ་པའོ།། །།</s>
  </p>
</text>
