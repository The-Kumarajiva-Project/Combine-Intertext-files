<?xml version='1.0' encoding='utf-8'?>
<text>
  <p id="1">
    <s id="1:1">འདི་སྐད་བདག་གིས་ཐོས་པའི་དུས་གཅིག་ན། </s>
    <s id="1:2">བཅོམ་ལྡན་འདས་མཉན་ཡོད་ན། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</s>
    <s id="1:3">དེའི་ཚེ་ན་དགེ་སློང་ [220a.7]དག་དབྱར་སོ་སོའི་ཚུལ་དུ་ཞུགས་ནས། </s>
    <s id="1:4">ཚུལ་ནས་བྱུང་བ་དང་བཅོམ་ལྡན་འདས་གང་ན་བ་དེར་ལྷགས་སོ། །</s>
    <s id="1:5">བཅོམ་ལྡན་འདས་དགེ་སློང་དེ་དག་དང་ཡུན་རིང་དུ་མ་ཕྲད་པས་</s>
    <s id="1:6">དེ་དག་ལ་ཐུགས་བརྩེ་བར་དགོངས་ཏེ།</s>
    <s id="1:7">འཁོར་ལོ་རྩིབས་སྟོང་དང་ལྡན་པའི་ཕྱག་བཏེག་སྟེ། </s>
    <s id="1:8">དགེ་སློང་དེ་དག་ལ་བསྟི་ [220b.1]སྟང་དང་བཅས་པས་ཁྱེད་ན་བར་མ་གྱུར་ཏམ། བསོད་སྙོམས་ཀྱིས་མ་བྲེལ་ཏམ་ཞེས་བཀའ་སྩལ་པ་དང་།</s>
    <s id="1:9">དེ་བཞིན་གཤེགས་པ་ཡོན་ཏན་ཆེན་པོ་དང་ལྡན་པ་</s>
    <s id="1:10">དེ་དགེ་སློང་རྣམས་ལ་བསྟི་སྟང་མཛད་པར་</s>
    <s id="1:11">དགེ་སློང་ཀུན་དགའ་བོས་མཐོང་ནས་</s>
    <s id="1:12">ངོ་མཚར་དུ་གྱུར་ཏེ</s>
    <s id="1:13">བཅོམ་ལྡན་འདས་ལ་འདི་སྐད་ཅེས་ [220b.2]གསོལ་ཏོ། །</s>
    <s id="1:14">བཅོམ་ལྡན་འདས་ནི་འཇིག་རྟེན་གྱི་གཙོ་བོ་ཡོན་ཏན་དཔག་ཏུ་མ་མཆིས་པ། ཡེ་ཤེས་བསམ་གྱིས་མི་ཁྱབ་པ་ལགས་ན། </s>
    <s id="1:15">ཅིའི་སླད་དུ་ཐུགས་སྨད་དེ་</s>
    <s id="1:16">དགེ་སློང་རྣམས་ལ་བསྟི་སྟང་མཛད་ཅེས་གསོལ་པ་དང་།</s>
    <s id="1:17">བཅོམ་ལྡན་འདས་ཀྱིས་ཀུན་དགའ་བོ་ལ་འདི་སྐད་ཅེས་བཀའ་སྩལ་ [220b.3]ཏོ། །</s>
    <s id="1:18">སྔོན་བསྐལ་པ་གྲངས་མེད་ཚད་མེད་བསམ་གྱིས་མི་ཁྱབ་པ་འདས་པ་ན། </s>
    <s id="1:19">འཛམ་བུའི་གླིང་འདིར་ཡུལ་བཱ་རཱ་ཎ་སཱི་ན་</s>
    <s id="1:20">ཁྱིམ་བདག་སོ་ཚིས་ལ་མཁས་པ་ཞིག་ཡོད་དེ།</s>
    <s id="1:21">ནོར་ཅི་སྙེད་ཀྱང་གསེར་དུ་བསྒྱུར་ནས། </s>
    <s id="1:22">གསེར་གྱི་བུམ་པ་གཅིག་བྱས་ནས། </s>
    <s id="1:23">སའི་འོག་ཏུ་སྦས་སོ། །</s>
    <s id="1:24">དེ་བཞིན་དུ་ [220b.4]ནོར་ཅི་སྙེད་ཀྱང་ལོངས་མི་སྤྱོད་དེ་</s>
    <s id="1:25">གསེར་དུ་བསྒྱུར་ནས་ཕྱིས་རིང་ཞིག་ལོན་པ་དང་། གསེར་གྱི་བུམ་པ་སྔ་ཕྱིར་བསགས་པ་བདུན་དུ་གྱུར་ནས་</s>
    <s id="1:26">ཐམས་ཅད་ས་འོག་ཏུ་སྦས་སོ། །</s>
    <s id="1:27">ཁྱིམ་བདག་དེ་ཕྱིས་ནད་ཀྱིས་བཏབ་ནས་</s>
    <s id="1:28">ཚེའི་དུས་བྱས་པ་དང་།</s>
    <s id="1:29">གསེར་གྱི་བུམ་པ་ལ་ཆགས་པས་སྦྲུལ་གདུག་པ་ཞིག་ [220b.5]ཏུ་སྐྱེས་ཏེ་</s>
    <s id="1:30">གསེར་དེ་ལ་བསྲུང་ངོ་། །</s>
    <s id="1:31">ཕྱིས་ཡུན་རིང་ཞིག་ལོན་པ་དང་</s>
    <s id="1:32">གྲོང་ཁྱེར་དེ་ཡང་ཞི་གནས་སུ་ཡང་མི་གནས་ཏེ།</s>
    <s id="1:33">གྲོང་ཁྱེར་དེ་སྟོངས་པར་གྱུར་ཏོ། །</s>
    <s id="1:34">སྦྲུལ་དེ་ཡང་ལོ་གྲངས་མང་དུ་ལོན་ནས་</s>
    <s id="1:35">ཚེའི་དུས་བྱས་པས་</s>
    <s id="1:36">ཕྱིར་ཡང་དེ་ཉིད་ཀྱི་ལུས་སུ་སྐྱེས་ཏེ།</s>
    <s id="1:37">གསེར་གྱི་བུམ་པ་ལ་འཁྲི་ཞིང་ཉལ་ལོ། །</s>
    <s id="1:38">[220b.6]དེ་བཞིན་དུ་ལོ་ཁྲི་ཕྲག་དུ་མ་ལོན་པ་དང་།</s>
    <s id="1:39">ནང་གི་སྐྱེ་བ་ཐ་མ་ལ་ལུས་དེས་སྐྱོ་སྟེ་</s>
    <s id="1:40">འདི་སྙམ་དུ་བསམས་སོ། །</s>
    <s id="1:41">བདག་ནི་གསེར་འདི་ལ་ཆགས་པས་</s>
    <s id="1:42">འདི་འདྲ་བའི་ལུས་མི་སྡུག་པ་མྱོང་བར་གྱུར་གྱིས་</s>
    <s id="1:43">ད་ནི་བསོད་ནམས་ཀྱི་ཞིང་དུ་ཕུལ་ན་སྙམ་ནས་ལམ་དང་ཉེ་བར་སོང་སྟེ།</s>
    <s id="1:44">རྩྭ་འཁོར་དུ་ལུས་སྦས་ལ་མི་དག་ [220b.7]འོང་ན་འབོད་དོ་སྙམ་སྟེ། </s>
    <s id="1:45">དེའི་ཚེ་སྦྲུལ་གདུག་པ་དེས་མི་གཅིག་ལམ་ནས་འོང་བ་མཐོང་ནས། </s>
    <s id="1:46">སྦྲུལ་གྱིས་མི་དེ་ལ་བོས་པ་དང་</s>
    <s id="1:47">མི་དེས་བོས་པའི་སྒྲ་ཐོས་ནས་</s>
    <s id="1:48">ཕན་ཚུན་དུ་བལྟས་ན་</s>
    <s id="1:49">ཅི་ཡང་མི་སྣང་ནས་</s>
    <s id="1:50">ལམ་དུ་ཞུགས་ཏེ་སོང་སོང་བ་ལས་</s>
    <s id="1:51">སྦྲུལ་གྱིས་ཡང་འབོད་དེ</s>
    <s id="1:52">ཀྱེ་ཁོ་བོའི་དྲུང་དུ་ཡང་བསྙེན་ཅིག་ཅེས་སྨྲས་ [221a.1]པ་དང་། །</s>
    <s id="1:53">མི་དེས་སྨྲས་པ།</s>
    <s id="1:54">ཁྱོད་ཀྱིས་ཁོ་བོ་བོས་ཏེ་ཅི་ཞིག་བྱ།</s>
    <s id="1:55">ཁྱོད་ནི་ཤིན་ཏུ་གདུག་པ་ཅན་ཡིན་པས་</s>
    <s id="1:56">ཁོ་བོ་བསད་དུ་འོང་ངོ་། །</s>
    <s id="1:57">སྦྲུལ་གྱིས་སྨྲས་པ།</s>
    <s id="1:58">ཁོ་བོས་གནོད་པ་བྱ་ན་</s>
    <s id="1:59">ཁྱོད་དྲུང་དུ་མ་འོངས་ཀྱང་</s>
    <s id="1:60">གནོད་པ་བྱ་ནུས་སོ། །ཞེས་སྨྲས་པ་དང་།</s>
    <s id="1:61">མི་དེ་སྐྲག་ནས་ [221a.2]</s>
    <s id="1:62">སྦྲུལ་གྱི་དྲུང་དུ་བསྙེན་ཏོ། །</s>
    <s id="1:63">སྦྲུལ་གྱིས་སྨྲས་པ།</s>
    <s id="1:64">ཁོ་བོ་ལ་འདི་ན་གསེར་གྱི་བུམ་པ་ཞིག་ཡོད་ཀྱིས།</s>
    <s id="1:65">ཁྱོད་ལ་བསོད་ནམས་ཤིག་བྱ་བར་བཅོལ་བར་ནུས་སམ།</s>
    <s id="1:66">ཅི་སྟེ་མ་བྱས་ན་</s>
    <s id="1:67">ཁྱོད་ལ་གནོད་པར་བྱའོ། །</s>
    <s id="1:68">མི་དེས་ཁོ་བོས་ནུས་སོ་ཞེས་སྨྲས་པ་དང་།</s>
    <s id="1:69">སྦྲུལ་གྱིས་མི་དེ་གསེར་གྱི་བུམ་ [221a.3]པའི་དྲུང་དུ་ཁྲིད་དེ།</s>
    <s id="1:70">གསེར་གྱི་བུམ་པ་གཅིག་བསྐུར་ཏེ། </s>
    <s id="1:71">འདི་སྐད་ཅེས་སྨྲས་སོ། །</s>
    <s id="1:72">ཁྱོད་གསེར་འདི་ཁྱེར་ལ་</s>
    <s id="1:73">དགེ་འདུན་རྣམས་ལ་མཆོད་སྟོན་གསོལ་ཅིག །</s>
    <s id="1:74">མཆོད་སྟོན་གསོལ་བའི་ཉིན་པར་</s>
    <s id="1:75">ཁོ་བོ་ཡང་འོང་གིས་བསུས་ཤིག་ཅེས་བསྒོའོ། །</s>
    <s id="1:76">དེ་ནས་མི་དེས་གསེར་ཁུར་ཏེ་</s>
    <s id="1:77">དགེ་འདུན་ [221a.4]གྱི་ནང་དུ་སོང་ནས།</s>
    <s id="1:78">དགེ་སློང་གི་གཙང་སྦྱོར་ལ་གསེར་ཕུལ་ཏེ། </s>
    <s id="1:79">འདི་ནི་སྦྲུལ་གདུག་པ་ཞིག་གི་གསེར་ལགས་ཀྱིས་གསེར་འདིས་དགེ་འདུན་ལ་མཆོད་སྟོན་གསོལ་ཅིག་ཅེས་མཆིའོ། །</s>
    <s id="1:80">གསེར་འདིས་མཆོད་སྟོན་སྦྱར་ཏེ།</s>
    <s id="1:81">དེ་ནས་མཆོད་སྟོན་ནམ་གསོལ་བ་ཞག་དུས་བརྩིས་ནས།  [221a.5]དེའི་ཉིན་པར་</s>
    <s id="1:82">མི་དེ་གཟེབ་ཞིག་ཐོགས་ཏེ། །</s>
    <s id="1:83">སྦྲུལ་གདུག་པ་དེ་གང་ན་འདུག་པ་དེར་སོང་ངོ་། །</s>
    <s id="1:84">སྦྲུལ་གདུག་པ་དེས་ཀྱང་མི་དེ་འོང་བ་མཐོང་ནས་</s>
    <s id="1:85">རབ་ཏུ་དགའ་བར་གྱུར་ཏོ། །</s>
    <s id="1:86">མི་དེས་སྦྲུལ་དེ་གཟེབ་ཀྱི་ནང་དུ་བཅུག་ནས་ཁྱེར་ཏེ་སོང་བ་ལས་</s>
    <s id="1:87">ལམ་དུ་མི་ཅིག་དང་ཕྲད་དེ།</s>
    <s id="1:88">མི་དེས་ཁྱོད་གང་ནས་ [221a.6]འོངས་ཞེས་ལན་གསུམ་གྱི་བར་དུ་དྲིས་ཀྱང་</s>
    <s id="1:89">སྦྲུལ་ཐོགས་པ་དེས་ཅང་མ་སྨྲས་པས། སྦྲུལ་ཁྲོས་ནས་གདུག་པ་ཕྱུང་བ་ལས་</s>
    <s id="1:90">ཡང་འདི་སྙམ་བསམས་སོ། །</s>
    <s id="1:91">མི་འདི་ཅི་ཞིག་ཉེས་ན། </s>
    <s id="1:92">ཕ་རོལ་པོས་ལན་གསུམ་གྱི་བར་དུ་དྲིས་ན་གཏམ་གྱི་ལན་ཡང་མི་སྟེར་སྙམ་སྟེ། </s>
    <s id="1:93">ཕྱིར་ཡང་ཁྲོས་ནས་གདུག་པ་ [221a.7]བྱུང་བ་ལས་ཕྱིར་དགག་སྟེ། </s>
    <s id="1:94">ཡང་འདི་སྙམ་དུ་བསམས་སོ། །</s>
    <s id="1:95">མི་འདི་བདག་གི་ཕྱིར་བསོད་ནམས་བྱེད་ན། </s>
    <s id="1:96">བྱས་པ་གཟོ་བའི་དྲིན་</s>
    <s id="1:97">ཡང་དྲན་པ་བྱས་པར་</s>
    <s id="1:98">གདུག་པ་མི་འབྱུང་ངོ་སྙམ་བསམས་ཏེ།</s>
    <s id="1:99">མི་འདིས་བདག་ལ་ཕན་པའི་དོན་བྱེད་ཀྱི་</s>
    <s id="1:100">ཉེས་པ་ཞིག་བྱས་ན་ཡང་</s>
    <s id="1:101">བཟོད་པར་བྱའོ། །</s>
    <s id="1:102">ཞེས་ས་ [221b.1]དབེན་པར་ཕྱིན་པ་དང་།</s>
    <s id="1:103">རེ་ཞིག་ས་ལ་ཞོག་ཤིག་ཅེས་སྨྲས་ནས་</s>
    <s id="1:104">སྦྲུལ་དེས་མི་དེ་ལ་སེམས་སྨད་དེ།</s>
    <s id="1:105">ད་བདག་གི་ཉེས་པ་འགྱོད་ཅིང་བཤགས་སོ་ཞེས་སྨྲས་ན། </s>
    <s id="1:106">ཕྱིར་ཡང་ཁུར་ཏེ། །</s>
    <s id="1:107">དགེ་འདུན་གྱི་གནས་སུ་ཕྱིན་པ་དང་།</s>
    <s id="1:108">དགེ་འདུན་དག་ཀྱང་གདུགས་ཚོད་ཀྱི་དུས་ལ་བབ་པས།</s>
    <s id="1:109">མི་དེས་ [221b.2]དགེ་འདུན་ལ་མེ་ཏོག་བྲིམས་ཏེ།</s>
    <s id="1:110">སྦྲུལ་དེ་དད་པའི་སེམས་ཀྱིས་མེ་ཏོག་འགྲིམ་པ་ལ་ལྟའོ། །</s>
    <s id="1:111">དེ་ནས་དགེ་འདུན་དག་ཟས་ཀྱི་བྱ་བ་བྱས་ནས་ཁ་ལག་བཀྲུས་ནས་</s>
    <s id="1:112">སྦྲུལ་དེ་ལ་ཆོས་བཤད་དོ། །</s>
    <s id="1:113">སྦྲུལ་དེ་རབ་ཏུ་དགའ་ནས། </s>
    <s id="1:114">གསེར་གྱི་བུམ་པ་དྲུག་ཀྱང་དགེ་འདུན་ལ་ཕུལ་ཏེ། </s>
    <s id="1:115">བསོད་ནམས་ [221b.3]ཀྱི་ལས་བྱས་ནས་དེ་ནས་</s>
    <s id="1:116">ཚེ་འཕོས་སོ། །ཚེའི་དུས་བྱས་ནས་</s>
    <s id="1:117">དེའི་བསོད་ནམས་ཀྱིས་སུམ་ཅུ་རྩ་གསུམ་གྱི་ལྷར་སྐྱེས་སོ། །</s>
    <s id="1:118">ཀུན་དགའ་བོ་དེའི་ཚེ་ན་སྦྲུལ་གདུག་པ་ཁུར་དུ་ཁྱེར་བའི་མི་དེ་ནི་ང་ཡིན་ནོ། །</s>
    <s id="1:119">སྦྲུལ་གདུག་པ་དེ་ནི་ཤཱ་རིའི་བུ་ཡིན་ནོ། །</s>
    <s id="1:120">འདས་པའི་དུས་ན་ཡང་ཁུར་དུ་སྦྲུལ་ [221b.4]ཁྱེར་བ་ལས་སྦྲུལ་གྱིས་སྤྱོས་ཏེ། </s>
    <s id="1:121">དེ་ལ་ཡང་སེམས་སྨད་པས་ད་ཡང་དགེ་སློང་རྣམས་ལ་སེམས་སྨད་པ་ཡིན་ནོ། །</s>
    <s id="1:122">ཀུན་དགའ་བོ་ལ་སོགས་པ་སངས་རྒྱས་ཀྱིས་གསུངས་པ་ལ་ཡི་རངས་ནས་མངོན་པར་དགའོ། །</s>
    <s id="1:123">གསེར་གྱི་བུམ་པའི་ལེའུ་སྟེ་ཉི་ཤུ་བརྒྱད་པའོ།། །།</s>
  </p>
</text>
