<?xml version='1.0' encoding='utf-8'?>
<text>
  <p id="1">
    <s id="1:1">དགེ་སློང་མ་ཨུད་པ་ལའི་ལེའུ་ཞེས་བྱ་སྟེ་ཉི་ཤུ་ལྔ་པའོ།། །།</s>
    <s id="1:2">འདི་སྐད་བདག་གིས་ཐོས་པའི་དུས་གཅིག་ན།</s>
  </p>
  <p id="2">
    <s id="2:1">བཅོམ་ལྡན་འདས་མཉན་ཡོད་ན། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</s>
  </p>
  <p id="3">
    <s id="3:1">རྒྱལ་པོ་གསལ་རྒྱལ་ནི་ནོངས།</s>
    <s id="3:2">རྒྱལ་ཚབ་བཻ་དཱུརྱ་རྒྱལ་སར་གཤེགས་ [214b.7]ཏེ། །</s>
  </p>
  <p id="4">
    <s id="4:1">རྒྱལ་པོའི་ནང་ན་ཆོས་བཞིན་དུ་རྒྱལ་པོ་བྱེད་པ་མ་ཡིན་པས།</s>
    <s id="4:2">གླང་པོ་ཆེའི་རྨིག་པས་མི་བརྫིས་ཏེ།</s>
  </p>
  <p id="5">
    <s id="5:1">བསད་པ་ཡང་གྲངས་མེད་དོ། །</s>
  </p>
  <p id="6">
    <s id="6:1">དེའི་ཚེ་ན་རིགས་ཆེ་ཞིང་བཙུན་པའི་བུད་མེད་དག་ཅིག་གིས་དེ་ལྟ་བུ་དག་མཐོང་ནས། </s>
  </p>
  <p id="7">
    <s id="7:1">ཁྱིམ་ལ་མི་དགའ་བར་གྱུར་ཏེ། </s>
  </p>
  <p id="8">
    <s id="8:1">ཐམས་ཅད་ [215a.1]རབ་ཏུ་བྱུང་ནས་དགེ་སློང་མར་གྱུར་ཏོ། །</s>
  </p>
  <p id="9">
    <s id="9:1">རབ་ཏུ་བྱུང་བ་དེ་དག་ལ་ལ་ནི་ཤཱཀྱའི་རིགས།</s>
    <s id="9:2">ལ་ལ་ནི་རྒྱལ་རིགས་ཡིན་ཏེ།</s>
  </p>
  <p id="10">
    <s id="10:1">དཔེ་མེད་པར་མངའ་བྱད་ལེགས་པར་བལྟ་ན་སྡུག་པ།</s>
    <s id="10:2">རིགས་ཆེ་བ་ལྔ་བརྒྱ་སྙེད་བདོག་པ་ཡོངས་སུ་སྤངས་ཏེ།</s>
  </p>
  <p id="11">
    <s id="11:1">རབ་ཏུ་བྱུང་བས་ཡུལ་མི་ [215a.2]ཐམས་ཅད་ཀྱང་། དེ་ལ་དགའ་སྟེ་འཚོ་བ་སྦྱོར་རོ། །</s>
    <s id="11:2">དགེ་སློང་མ་དེ་དག་གཅིག་ལ་གཅིག་འདི་སྐད་དུ་</s>
    <s id="11:3">བདག་ཅག་ནི་རབ་ཏུ་བྱུང་ཡང་</s>
    <s id="11:4">ཆོས་ཀྱི་བདུད་རྩིའི་རོ་མ་མྱོང་སྟེ</s>
  </p>
  <p id="12">
    <s id="12:1">འདོད་ཆགས་དང་། ཞེ་སྡང་དང་། གཏི་མུག་ཞི་བར་མ་བྱས་ན་མི་རུང་གིས།</s>
    <s id="12:2">དྲུག་སྡེ་མ་བསྙེན་དགའ་མོའི་ [215a.3]ཐད་དུ་ཆོས་ཉན་དུ་འདོང་ངོ་ཞེས་སྨྲས་ནས།</s>
  </p>
  <p id="13">
    <s id="13:1">དེ་དག་གང་ན་བར་སོང་སྟེ་ཕྱིན་པ་དང་། ཕྱག་འཚལ་ནས་</s>
    <s id="13:2">འདི་སྐད་དུ་བདག་ཅག་ནི་རབ་ཏུ་བྱུང་ན་ཡང་།</s>
    <s id="13:3">ཆོས་ཀྱི་བདུད་རྩིའི་རོ་མ་མྱོང་ན།</s>
  </p>
  <p id="14">
    <s id="14:1">བདག་ཅག་ལ་བསྟན་དུ་གསོལ་ཞེས་སྨྲས་པ་དང་།</s>
    <s id="14:2">དྲུག་སྡེ་མོས་བསམས་པ་བདག་གིས་ [215a.4]འདི་དག་ཆོས་དང་ཚུལ་ཁྲིམས་ལས་ཕྱིར་ཟློག་སྟེ།</s>
  </p>
  <p id="15">
    <s id="15:1">འདི་དག་གི་ཆོས་གོས་དང་། ལྷུང་བཟེད་ཐོབ་པར་གྱུར་ན། </s>
  </p>
  <p id="16">
    <s id="16:1">རེ་ལེགས་སྙམ་ནས། </s>
  </p>
  <p id="17">
    <s id="17:1">འདི་སྐད་ཅེས་སྨྲས་སོ། །</s>
  </p>
  <p id="18">
    <s id="18:1">ཁྱེད་རྣམས་ནི་རིགས་ཆེ་ཞིང་མཐོ་བ་སྟེ། </s>
  </p>
  <p id="19">
    <s id="19:1">རིན་པོ་ཆེ་སྣ་བདུན་དང་།</s>
    <s id="19:2">གླང་པོ་ཆེ་དང་།</s>
    <s id="19:3">རྟ་དང་། [215a.5]</s>
    <s id="19:4">བྲན་ཕོ་དང་།</s>
    <s id="19:5">བྲན་མོ་དང་།</s>
    <s id="19:6">ལས་བྱེད་པའི་མི་དང་།</s>
    <s id="19:7">ཞིང་དང་།</s>
    <s id="19:8">འཚོ་བའི་ཡོ་བྱད་ཅིས་མི་བྲེལ་ན་</s>
    <s id="19:9">ཅིའི་ཕྱིར་དེ་དག་ཡོངས་སུ་སྤངས་ཏེ</s>
  </p>
  <p id="20">
    <s id="20:1">དགེ་སློང་མར་ཞུགས་ནས་འདི་ལྟར་ཉོན་མོངས་ཤིང་སྡུག་བསྔལ་དང་བསྡོས་ཏེ། </s>
  </p>
  <p id="21">
    <s id="21:1">སངས་རྒྱས་ཀྱི་བསླབ་པ་ལ་འཇུག་པར་བྱེད། </s>
  </p>
  <p id="22">
    <s id="22:1">ཉེས་ན་ [215a.6]ཕྱིར་སོང་སྟེ་ཁྱིམ་ཐབ་དང་། བུ་དང་བུ་མོར་ལྡན་པས་ལྷན་ཅིག་ཏུ་ཡིད་བཞིན་དུ་དགའ་སྟེ། </s>
  </p>
  <p id="23">
    <s id="23:1">རྩེ་ཞིང་ཚེ་འདི་ལ་ཡང་དགའ་སྐྱིད་པ་མྱོང་བར་བྱས་ལ། སྦྱིན་པ་དང་ཡིད་བཞིན་དུ་བྱས་ན་ལེགས་སོ། །</s>
  </p>
  <p id="24">
    <s id="24:1">ཞེས་བསྒོའོ། །དགེ་སློང་མ་དེ་རྣམས་དེ་སྐད་ཅེས་བསྒོ་བ་ཐོས་ནས་</s>
    <s id="24:2">མི་དགའ་ [215a.7]སྟེ་དུས་ནས་ཕྱིར་དོང་ངོ་། །</s>
  </p>
  <p id="25">
    <s id="25:1">དེ་ནས་དགེ་སློང་མ་དེ་དག་དགེ་སློང་མ་ཨུད་པ་ལའི་མདོག་གང་ན་བར་སོང་ནས་དེར་ཕྱིན་པ་དང་། ཨུད་པ་ལའི་མདོག་ལ་ཕྱག་འཚལ་ཏེ། </s>
  </p>
  <p id="26">
    <s id="26:1">ཆོས་བཞིན་དུ་སྙུན་གསོལ་ནས་འདི་སྐད་ཅེས་སོ། །</s>
  </p>
  <p id="27">
    <s id="27:1">བདག་ཅག་ཁྱིམ་ན་མཆིས་པ་ན་ཁྱིམ་གྱི་ལས་ཀྱིས་ [215b.1]བསླུས།</s>
    <s id="27:2">ད་རབ་ཏུ་བྱུང་ཡང་འདོད་པའི་དབང་དུ་གྱུར་ནས།</s>
  </p>
  <p id="28">
    <s id="28:1">ཉོན་མོངས་པ་ལས་ཐར་བར་མི་ནུས་ན། </s>
  </p>
  <p id="29">
    <s id="29:1">བདག་ཅག་ལ་ཐུགས་བརྩེ་བའི་སླད་དུ་དམ་པའི་ཆོས་བསྟན་དུ་གསོལ། </s>
  </p>
  <p id="30">
    <s id="30:1">ཨུད་པ་ལས་སྨྲས་པ།</s>
    <s id="30:2">ཁྱོད་ཅི་དང་ཅི་འདོད་པ་འདས་པའམ། མ་འོངས་པའམ། ད་ལྟར་གྱི་ [215b.2]དངོས་པོ་གང་ཡང་རུང་བ་དྲིས་ཤིག་དང་ངས་བསྟན་པར་བྱའོ། །</s>
  </p>
  <p id="31">
    <s id="31:1">དགེ་སློང་མ་རྣམས་ཀྱིས་གསོལ་པ།</s>
    <s id="31:2">འདས་པ་དང་། མ་འོངས་པ་རེ་ཞིག་ཞོག་ལ་ད་ལྟར་གྱི་བསྟན་ཏེ།</s>
  </p>
  <p id="32">
    <s id="32:1">བདག་ཅག་གི་ཐེ་ཙོམ་དགྲོལ་དུ་གསོལ། </s>
  </p>
  <p id="33">
    <s id="33:1">ཨུད་པ་ལས་སྨྲས་པ།</s>
    <s id="33:2">འདོད་ཆགས་ནི་མེ་དང་འདྲ་སྟེ། རི་ལུང་ [215b.3]ཚིག་པར་བྱེད་དོ། ། རྩྭ་ཁྲི་དང་འདྲ་སྟེ་མཆེད་པར་འགྱུར་རོ། །</s>
    <s id="33:3">འདོད་ཆགས་ཀྱི་དབང་གིས་གཅིག་ལ་གཅིག་འཚེ་ཞིང་གནོད་པར་བྱེད་དོ། །</s>
  </p>
  <p id="34">
    <s id="34:1">དེ་ལ་ཡུན་རིང་ནས་ངན་སོང་གསུམ་དུ་ལྷུང་སྟེ་ཐར་བའི་དུས་མེད་དོ། །</s>
  </p>
  <p id="35">
    <s id="35:1">ཁྱིམ་ན་གནས་པ་ནི་སྡུག་པ་ལ་ཆགས་ཏེ། </s>
  </p>
  <p id="36">
    <s id="36:1">འདོད་པ་དང་བྱེ་བྲལ་ [215b.4]པ་དང་།</s>
    <s id="36:2">སྐྱེ་བ་དང་། རྒ་བ་དང་། ན་བ་དང་། འཆི་བ་དང་།</s>
    <s id="36:3">རྒྱལ་པོའི་ཁྲིམས་ཀྱིས་གཙེ་བའི་སྡུག་བསྔལ་རྒྱུན་མི་ཆད་པར་མྱོང་སྟེ</s>
  </p>
  <p id="37">
    <s id="37:1">ཚེ་འཕོས་ནས་ཕྱིར་ཡང་སོས་པ་ཙམ་དུ་ལུས་དང་སེམས་གདུངས་ཏེ། </s>
  </p>
  <p id="38">
    <s id="38:1">ཁྱིམ་གྱིས་གླགས་ཤིང་། བཅིངས་པ་ནི་</s>
    <s id="38:2">བཙོན་ར་བས་ཀྱང་དམ་ [215b.5]མོ། །</s>
    <s id="38:3">བདག་ཀྱང་ཀུན་ཏུ་རྒྱུ་བའི་རིགས་སུ་སྐྱེས་ཏེ།</s>
  </p>
  <p id="39">
    <s id="39:1">ཁོ་མོའི་ཕ་མ་ཡང་རིགས་ཆེ་ཞིང་བཙུན་པས་ཁོ་མོ་ཡང་ཀུན་ཏུ་རྒྱུ་བའི་རིགས་ཆེ་བ་མང་དུ་ཐོས་པ།</s>
    <s id="39:2">མཁས་པའི་རིག་བྱེད་དང་ལྡན་པ་ཞིག་ལ་</s>
    <s id="39:3">བག་མར་བཏང་ནས་དེའི་ཆུང་མ་བྱེད་དེ།</s>
  </p>
  <p id="40">
    <s id="40:1">དེའི་བུ་ཡང་ཡོད་པར་གྱུར་ཏོ། ། </s>
  </p>
  <p id="41">
    <s id="41:1">[215b.6]ཕྱིས་གྱོས་སྒྱུག་ཚེ་འཕོས་པའི་འོག་ཏུ་</s>
    <s id="41:2">ཁོ་མོ་ལ་སེམས་ཅན་ཡོད་པར་གྱུར་ནས།</s>
  </p>
  <p id="42">
    <s id="42:1">ཁྱིམ་ཐབ་ལ་འདི་སྐད་ཅེས་སྨྲས་སོ། །</s>
  </p>
  <p id="43">
    <s id="43:1">ཁོ་མོ་ལ་སེམས་ཅན་ཡོད་དེ། </s>
  </p>
  <p id="44">
    <s id="44:1">ཟླ་བ་ཡང་ཚང་དུ་ཉེ་བས་གལ་ཏེ་འདིར་བུ་བཙས་ན་</s>
  </p>
  <p id="45">
    <s id="45:1">བཙོག་ཅིང་མི་སྡུག་གིས།</s>
    <s id="45:2">ཁོ་མོའི་ཕ་མའི་ཁྱིམ་དུ་བཙར་འགྲོའོ་ཞེས་བྱས་ན</s>
  </p>
  <p id="46">
    <s id="46:1">[215b.7]ཁོ་མོ་ལ་ལེགས་སོ་ཞེས་ཟེར་ཏེ། </s>
  </p>
  <p id="47">
    <s id="47:1">ཁྱོ་ཤུག་གཉིས་འགྲོགས་ནས་བུ་ཞིག་ཀྱང་ཁྲིད་དེ་ ཕ་མ་འདོད་པར་སོང་བ་ལས།</s>
    <s id="47:2">ལམ་ཕྱེད་ཙམ་དུ་ཕྱིན་པ་དང་མངལ་མི་བདེ་བར་གྱུར་ནས་</s>
  </p>
  <p id="48">
    <s id="48:1">ཤིང་ཅིག་གི་དྲུང་དུ་ནམ་ཕྱེད་ཙམ་ན་བུ་བཙས་སོ། །</s>
  </p>
  <p id="49">
    <s id="49:1">ཁོ་མོའི་ཁྱིམ་ཐབ་ཀྱང་། ལོགས་ཤིག་ཏུ་ཉལ་བ་ [216a.1]ལས་</s>
    <s id="49:2">མཚན་མོ་སྦྲུལ་གྱིས་ཟིན་ཏོ། །</s>
  </p>
  <p id="50">
    <s id="50:1">མཚན་མོ་བོས་ན་ཅང་མི་གྲག་ནས།</s>
    <s id="50:2">ནམ་ནངས་ནས་བལྟས་ན་ཁྱིམ་ཐབ་ཀྱང་སྦྲུལ་གདུག་པས་ཟིན་པས་ཚེ་འཕོས་ནས།</s>
  </p>
  <p id="51">
    <s id="51:1">ལུས་ཀྱང་ཞིག་པར་གྱུར་ཏོ། །</s>
  </p>
  <p id="52">
    <s id="52:1">དེའི་ཚེ་ན་ཁོ་མོ་འཁམས་ཏེ་ས་ལ་འགྱེལ་བ་དང་།</s>
    <s id="52:2">བུ་ཆེ་བ་ཡང་ཕ་སྦྲུལ་གྱིས་ [216a.2]བསད་པ་མཐོང་ནས།</s>
  </p>
  <p id="53">
    <s id="53:1">སྐད་ཕྱུང་སྟེ་ངུས་པས་བུ་ངུས་པའི་སྐད་ཀྱིས་ཁོ་མོ་ཡང་ཕྱིར་སངས་ནས། </s>
  </p>
  <p id="54">
    <s id="54:1">བུ་ཆེ་བ་ནི་ཁུར་དུ་ཐོགས། </s>
  </p>
  <p id="55">
    <s id="55:1">བུ་ཆུང་བ་ནི་པང་པར་ཁྱེར་ཏེ་</s>
    <s id="55:2">ངུ་ཞིང་སོང་བ་ལས་ལམ་ཡང་དབེན་པ་ཞིག་སྟེ།</s>
  </p>
  <p id="56">
    <s id="56:1">མི་འགའ་ཡང་མ་འདྲུལ་བས་གྲོགས་ཀྱང་མ་རྙེད་དོ། །</s>
  </p>
  <p id="57">
    <s id="57:1">བར་ན་ཆུ་ཆེན་པོ་ཞིག་ [216a.3]ཡོད་དེ། </s>
  </p>
  <p id="58">
    <s id="58:1">ཆུ་དེ་ཁ་ཚོན་ཡང་ཆེ་ལ་ཟབ་པས་བུ་གཉི་ག་མ་ཐེག་ནས། </s>
  </p>
  <p id="59">
    <s id="59:1">བུ་ཆེ་བ་ནི། ཆུའི་ཚུ་རོལ་དུ་བཞག །</s>
  </p>
  <p id="60">
    <s id="60:1">བུ་ཆུང་ངུ་ཁྱེར་ཏེ་ཕ་རོལ་ཏུ་བསྐྱལ་ནས། </s>
  </p>
  <p id="61">
    <s id="61:1">ཕྱིར་བུ་ཆེ་བ་བསུར་འོང་བ་དང་།</s>
    <s id="61:2">བུ་ཡང་མ་འོངས་པ་མཐོང་ནས།</s>
  </p>
  <p id="62">
    <s id="62:1">ཆུའི་ནང་དུ་ཞུགས་ཏེ་</s>
  </p>
  <p id="63">
    <s id="63:1">ཆུས་ཁྱེར་བ་ལས།</s>
    <s id="63:2">ཁོ་མོས་བསྙགས་ [216a.4]པ་ལས་</s>
    <s id="63:3">སྟོབས་ཆུང་བས་མ་ཟིན་ཏེ་ཆུས་ཁྱེར་རོ། །</s>
    <s id="63:4">དེ་ནས་ཕྱིར་ཕ་རོལ་ན་ཕྱིན་ཙམ་ན་</s>
    <s id="63:5">བུ་ཆུང་བ་ཡང་སྤྱང་ཀིས་ཟོས་ཏེ</s>
  </p>
  <p id="64">
    <s id="64:1">ཁྲག་ཅུང་ཟད་ཙམ་ས་ལ་སྣང་ངོ་། །</s>
    <s id="64:2">དེར་ཡང་འཁམས་ནས།</s>
  </p>
  <p id="65">
    <s id="65:1">རིང་ཤིག་ལོན་ཏེ་</s>
  </p>
  <p id="66">
    <s id="66:1">ཕྱིར་སངས་པ་དང་། ལམ་དུ་ཞུགས་ཏེ་</s>
  </p>
  <p id="67">
    <s id="67:1">སོང་སོང་བ་ལས་ཀུན་ཏུ་རྒྱུ་ཁོ་མོའི་ཕ་ [216a.5]མ་དང་ཉེ་ཞིང་། བཤེས་པ་ཞིག་དང་ཕྲད་དོ། །</s>
  </p>
  <p id="68">
    <s id="68:1">ཀུན་ཏུ་རྒྱུ་དེས་ཁྱོད་ཅི་ཉེས་ན་འདི་ལྟར་ཉོན་མོངས་པར་གྱུར་ཅེས་དྲིས་ན། </s>
  </p>
  <p id="69">
    <s id="69:1">ཁོ་མོས་ཀྱང་ཅི་ལྟར་གྱུར་པའི་གཏམ་རྒྱས་པར་བྱས་པ་དང་།</s>
    <s id="69:2">ཀུན་ཏུ་རྒྱུ་དེ་ཡང་ངུས་ནས་</s>
    <s id="69:3">ཁོ་མོའི་ཕ་མའི་གཏམ་དྲིས་ན།</s>
  </p>
  <p id="70">
    <s id="70:1">ཁྱོད་ཀྱི་ཕ་མའི་ཁྱིམ་དུ་དེ་བར་མེ་ [216a.6]ཤོར་ནས་ཕ་མ་དང་། ཁྱིམ་གང་གི་མི་ཐམས་ཅད་མེས་ཚིག་གོ་ཞེས་ཟེར་རོ། །</s>
    <s id="70:2">དེ་སྐད་ཅེས་སྨྲས་པ་ཐོས་ནས་ཁོ་མོ་འཁམས་ཏེ་ས་ལ་འགྱེལ་ཏོ། །</s>
  </p>
  <p id="71">
    <s id="71:1">དེ་ནས་ཀུན་ཏུ་རྒྱུ་དེས་བསླང་སྟེ། </s>
  </p>
  <p id="72">
    <s id="72:1">ཁྱིམ་དུ་ཁྲིད་དེ་ཁོ་མོ་ལ་བུ་བཞིན་དུ་བྱམས་ཤིང་གདུངས་པ་ལས།</s>
    <s id="72:2">ཡང་ཀུན་ཏུ་རྒྱུ་ [216a.7]ཅིག་གིས་ཆུང་མར་བླངས་ཏེ།</s>
  </p>
  <p id="73">
    <s id="73:1">དེ་དང་ལྷན་ཅིག་རྩེ་དགའ་ཡོངས་སུ་སྤྱོད་པ་ལས་</s>
    <s id="73:2">སེམས་ཅན་དང་ལྡན་པར་གྱུར་ཏེ།</s>
  </p>
  <p id="74">
    <s id="74:1">ཟླ་བ་ཚང་ནས་བུ་བྱུང་དུ་ཉེ་བ་ན་</s>
    <s id="74:2">ཁྱིམ་ཐབ་གཞན་གྱིས་ཁྱིམ་དུ་ཆང་ལ་བོས་ན་དེའི་འོག་ཏུ་བུ་བཙས་ཏེ།</s>
  </p>
  <p id="75">
    <s id="75:1">སྒོ་དམ་དུ་བཅད་ནས་བུ་བཙིར་བ་ལས།</s>
    <s id="75:2">ཁྱིམ་ཐབ་ཆང་གིས་མྱོས་ [216b.1]ཏེ།</s>
  </p>
  <p id="76">
    <s id="76:1">སྒོ་བརྡུངས་པ་དང་།</s>
    <s id="76:2">སྒོ་འབྱེད་པ་མེད་པས།</s>
    <s id="76:3">ཁྲོས་ཏེ་སྒོ་བཅག་ནས།</s>
  </p>
  <p id="77">
    <s id="77:1">ནང་དུ་འོངས་པ་དང་།</s>
    <s id="77:2">ཁོ་མོ་ཡང་བརྡེགས་སོ། །</s>
  </p>
  <p id="78">
    <s id="78:1">བདག་གིས་བུ་བཙས་སོ་ཞེས་བྱས་ན་</s>
    <s id="78:2">བུ་ཡང་བསད་དེ་མར་གྱི་ནང་དུ་བརྔོས་ནས་ ཁོ་མོ་ལ་ཟར་བཅུག་གོ། །</s>
  </p>
  <p id="79">
    <s id="79:1">བུའི་ཤ་ཟ་མ་ཕོད་ནས་མ་ཟོས་པས་ཡང་བརྡེགས་ཏེ།</s>
  </p>
  <p id="80">
    <s id="80:1">[216b.2]ནན་གྱིས་ཟར་བཅུག་གོ། །</s>
  </p>
  <p id="81">
    <s id="81:1">ཟོས་པའི་འོག་ཏུ་ཁྱིམ་ཐབ་ཀྱང་སད་ནས་</s>
    <s id="81:2">བདག་གིས་བསམས་པ།</s>
    <s id="81:3">བདག་བསོད་ནམས་མེད་ཅིང་ལས་ངན་ནོ་སྙམ་བསམས་ནས།</s>
  </p>
  <p id="82">
    <s id="82:1">ཁྱིམ་ཐབ་བོར་ཏེ། </s>
  </p>
  <p id="83">
    <s id="83:1">ཡུལ་བཱ་རཱ་ཎ་སཱིར་བྲོས་སོ། །</s>
  </p>
  <p id="84">
    <s id="84:1">ཡུལ་བཱ་རཱ་ཎ་སཱིའི་ཕྱི་རོལ་ན་ཤིང་ཅིག་གི་དྲུང་ན་འདུག་པ་ལས།</s>
    <s id="84:2">གྲོང་ [216b.3]དེའི་ཁྱིམ་བདག་གཞོན་ནུ་ཞིག་གསར་དུ་</s>
    <s id="84:3">ཆུང་མ་ཚེ་འཕོས་ནས་</s>
  </p>
  <p id="85">
    <s id="85:1">གྲོང་ཁྱེར་གྱི་ཕྱི་རོལ་ཏུ་ཆུང་མའི་རུས་བུ་སྦས་ནས། </s>
  </p>
  <p id="86">
    <s id="86:1">ཁྱིམ་བདག་དེ་ཆུང་མ་དེ་ལ་ཆགས་པས་རུས་བུའི་དྲུང་ན་ངུ་ཞིག་འདུག་པ་ལས།</s>
    <s id="86:2">བདག་གི་དྲུང་དུ་འོངས་ཏེ་ཁོ་མོ་ལ་ཁྱོད་གཅིག་པུ་འདི་ནི་ཅི་བྱེད་ཅེས་དྲིས་སོ། །</s>
  </p>
  <p id="87">
    <s id="87:1">ཁོ་མོས་ [216b.4]ཀྱང་དེ་བཞིན་དུ་གཏམ་བྱས་པ་ལས་</s>
    <s id="87:2">ཁྱིམ་བདག་དེས་སྐྱེད་མོས་ཚལ་དུ་ཁྲིད་དེ་ཆུང་མ་བྱའོ་ཞེས་སྨྲས་ནས།</s>
  </p>
  <p id="88">
    <s id="88:1">ཁོ་མོས་དེ་བཞིན་དུ་རུང་ངོ་ཞེས་སྨྲས་སོ། །</s>
  </p>
  <p id="89">
    <s id="89:1">ཁྱོ་ཤུག་འདུས་ནས་</s>
    <s id="89:2">རིང་པོར་མ་ལོན་པར</s>
    <s id="89:3">ཁྱིམ་ཐབ་ནད་ཀྱིས་བཏབ་ནས་</s>
    <s id="89:4">ཚེ་འཕོས་སོ། །</s>
  </p>
  <p id="90">
    <s id="90:1">དེའི་ཚེ་ན་</s>
    <s id="90:2">ཡུལ་ཆོས་ཀྱིས་གསོན་པའི་ཚེ་ [216b.5]</s>
    <s id="90:3">ཁྱོ་ཤུག་མཛའ་བ་རྣམས།</s>
    <s id="90:4">ཁྱོའི་ཚེ་འཕོས་ན་</s>
    <s id="90:5">ཆུང་མ་ཡང་གསོན་པོར་ཁྱོ་དང་ལྷན་ཅིག་ཏུ་དུར་དུ་འཛུད་དོ། །</s>
  </p>
  <p id="91">
    <s id="91:1">ཁོ་མོ་ཡང་དེར་དུར་དུ་བཅུག་ནས་</s>
  </p>
  <p id="92">
    <s id="92:1">ནུབ་མོ་དུར་རྐུན་འོངས་ཏེ་</s>
  </p>
  <p id="93">
    <s id="93:1">དུར་བྲུས་པ་དང་།</s>
    <s id="93:2">དུར་རྐུན་གྱི་དཔོན་པོས་ཁོ་མོ་བཟང་བར་མཐོང་བས་</s>
    <s id="93:3">དེས་ཀྱང་ཆུང་མར་བྱས་སོ། །</s>
  </p>
  <p id="94">
    <s id="94:1">རིང་པོ་མ་ལོན་ [216b.6]པར་དུར་རྐུན་སོང་སོང་བ་ལས་</s>
    <s id="94:2">རྒྱལ་པོས་བསད་ནས།</s>
  </p>
  <p id="95">
    <s id="95:1">རྐུན་ཟླ་རྣམས་ཀྱིས་རུས་བུ་བསྐུར་ཏེ། </s>
  </p>
  <p id="96">
    <s id="96:1">ཁོ་མོ་དང་ལྷན་ཅིག་ཏུ་ཡང་དུར་དུ་བཅུག་གོ། །</s>
  </p>
  <p id="97">
    <s id="97:1">དུར་ན་ཞག་གསུམ་འདུག་པ་ལས་སྤྱང་ཀིས་དུར་བྲུས་ནས། </s>
  </p>
  <p id="98">
    <s id="98:1">ཁོ་མོ་ཡང་དུར་ནས་ཕྱུང་སྟེ། </s>
  </p>
  <p id="99">
    <s id="99:1">འདི་སྙམ་དུ་བསམས་སོ། །</s>
  </p>
  <p id="100">
    <s id="100:1">ཁོ་མོས་ [216b.7]སྔོན་སྡིག་པ་ཅི་ཞིག་བྱས་ནས་</s>
    <s id="100:2">འདི་འདྲ་བར་ལན་དུ་མ་ཤི་བ་ལས་ཕྱིར་སོས་པར་གྱུར།</s>
  </p>
  <p id="101">
    <s id="101:1">སྔོན་ན་ཐོས་ན་</s>
    <s id="101:2">ཤཱཀྱའི་རིགས་ཀྱི་སྲས་ཞིག་</s>
    <s id="101:3">མངོན་པར་བྱང་ཆུབ་ནས། མཚན་ཡང་སངས་རྒྱས་ཞེས་བྱ་སྟེ།</s>
  </p>
  <p id="102">
    <s id="102:1">འདས་པ་དང་། མ་འོངས་པ་ཀུན་མཁྱེན་ཏོ་ཞེས་གྲགས་ན་</s>
  </p>
  <p id="103">
    <s id="103:1">ད་ནི་དེ་ལ་སྐྱབས་སུ་ [217a.1]འགྲོའོ་སྙམ་ནས་</s>
  </p>
  <p id="104">
    <s id="104:1">རྒྱལ་བུ་རྒྱལ་བྱེད་ཀྱི་ཚལ་གང་ན་བ་དེ་ལོགས་སུ་སོང་བ་དང་།</s>
    <s id="104:2">རྒྱང་མ་ནས་དེ་བཞིན་གཤེགས་པ་ མེ་ཏོག་གི་སྡོང་པོ་རྒྱས་པ་ལྟ་བུའམ། སྐར་མའི་ནང་ན་ཟླ་བ་ལྟ་བུར་མཐོང་ངོ་། །</s>
  </p>
  <p id="105">
    <s id="105:1">དེའི་ཚེ་བཅོམ་ལྡན་འདས་ཀྱིས་ཐོགས་པ་མེད་པའི་ཡེ་ཤེས་ཀྱིས་</s>
    <s id="105:2">བདག་འདུལ་ [217a.2]བའི་དུས་ལ་བབ་པར་ཤེས་ནས།</s>
  </p>
  <p id="106">
    <s id="106:1">བཞེངས་ཏེ་ཁོ་མོ་བསུའོ། །</s>
    <s id="106:2">ཁོ་མོ་སྒྲེན་མོར་འདུག་པས་ངོ་ཚ་སྟེ།</s>
  </p>
  <p id="107">
    <s id="107:1">ལག་པས་ནུ་མ་བཀབ་ནས་ས་ལ་འདུག་གོ། །</s>
  </p>
  <p id="108">
    <s id="108:1">དེ་ནས་བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
    <s id="108:2">བུད་མེད་འདི་ལ་གོས་བསྐོན་ཅིག་ཅེས་བཀའ་སྩལ་པ་དང་།</s>
    <s id="108:3">ཁོ་ [217a.3]མོས་གོས་གྱོན་ནས།</s>
  </p>
  <p id="109">
    <s id="109:1">བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། </s>
  </p>
  <p id="110">
    <s id="110:1">བདག་ལ་ཐུགས་བརྩེ་བར་དགོངས་ནས།  བདག་རབ་ཏུ་བྱུང་བར་གནོང་ཤིག་ཅེས་གསོལ་པ་དང་།</s>
    <s id="110:2">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་ཏེ།</s>
  </p>
  <p id="111">
    <s id="111:1">བུད་མེད་འདི་སྐྱེ་དགུའི་ [217a.4]བདག་མོ་ལ་གཏད་དེ། </s>
  </p>
  <p id="112">
    <s id="112:1">རབ་ཏུ་ཕྱུང་ཤིག་ཅེས་བཀའ་སྩལ་ཏོ། །</s>
  </p>
  <p id="113">
    <s id="113:1">དེ་ནས་སྐྱེ་དགུའི་བདག་མོས་ཁོ་མོ་རབ་ཏུ་ཕྱུང་ནས། </s>
  </p>
  <p id="114">
    <s id="114:1">ཁོ་མོ་ལ་བདེན་པ་བཞིའི་ཆོས་བསྟན་ཏེ། </s>
  </p>
  <p id="115">
    <s id="115:1">ཁོ་མོས་ཐོས་མ་ཐག་ཏུ་བརྩོན་འགྲུས་ནན་ཏན་བྱས་ནས། </s>
  </p>
  <p id="116">
    <s id="116:1">དགྲ་བཅོམ་པའི་འབྲས་བུ་ཐོབ་སྟེ། </s>
  </p>
  <p id="117">
    <s id="117:1">འདས་ [217a.5]པ་དང་། མ་འོངས་པ་དང་། ད་ལྟར་གྱི་བྱ་བ་ཀུན་རྟོགས་པར་གྱུར་ཏོ། །</s>
  </p>
  <p id="118">
    <s id="118:1">དགེ་སློང་མ་དེ་རྣམས་ཀྱིས་སྨྲས་པ། སྔོན་སྡིག་པའི་ལས་ཅི་བགྱིས་ན། </s>
  </p>
  <p id="119">
    <s id="119:1">དེ་ལྟ་བུའི་རྣམ་པར་སྨིན་པ་མྱོང་བ་སྟོན་ཅིག་ཅེས་སྨྲས་པ་དང་།</s>
    <s id="119:2">དགེ་སློང་མ་ཨུད་པ་ལས་ཁྱོད་རྟག་པར་ཉོན་ཅིག ། [217a.6]ཁྱོད་ལ་བསྟན་པར་བྱའོ། །</s>
  </p>
  <p id="120">
    <s id="120:1">སྔོན་འདས་པའི་དུས་ཡུན་རིང་པོ་ཞིག་ན། </s>
  </p>
  <p id="121">
    <s id="121:1">ཁྱིམ་བདག་ཤིན་ཏུ་ཕྱུག་པ་ཞིག་ལ་</s>
    <s id="121:2">བུ་མེད་པ་ལས།</s>
    <s id="121:3">ཆུང་མ་ཞིག་བླངས་ཏེ།</s>
  </p>
  <p id="122">
    <s id="122:1">ཆུང་མ་དེ་ལ་ཤིན་ཏུ་བྱམས་པས།</s>
    <s id="122:2">རིང་པོ་མ་ལོན་པར་ཆུང་མ་དེ་སེམས་ཅན་དང་ལྡན་པར་གྱུར་ཏེ།</s>
  </p>
  <p id="123">
    <s id="123:1">ཟླ་བ་ཚང་ནས་</s>
    <s id="123:2">ཁྱེའུ་ [217a.7]ཞིག་བཙས་ཏེ།</s>
  </p>
  <p id="124">
    <s id="124:1">ཁྱོ་ཤུག་གཉིས་དེ་བུ་ལ་བྱམས་ཤིང་སྡུག་པར་འཛིན་ཏོ། །</s>
  </p>
  <p id="125">
    <s id="125:1">དེ་ནས་ཆེན་མས་འདི་སྙམ་དུ་བསམས་སོ། །</s>
  </p>
  <p id="126">
    <s id="126:1">ཁོ་མོ་ནི་རིགས་ཆེ་ཞིང་</s>
    <s id="126:2">བཙུན་མོད་ཀྱི་བུ་མེད་པས་རིགས་འཚོབ་པ་མེད་དོ། །</s>
  </p>
  <p id="127">
    <s id="127:1">གལ་ཏེ་ཁྱེའུ་འདི་ཆེར་སྐྱེས་ནས་</s>
    <s id="127:2">རིགས་འཚོབ་ཅིང་།</s>
    <s id="127:3">ནོར་དང་ལོངས་སྤྱོད་ [217b.1]ཀྱི་བདག་པོར་འགྱུར་ཏེ།</s>
  </p>
  <p id="128">
    <s id="128:1">བདག་ལ་མི་སྟེར་ཅིང་། བདག་སྡུག་པར་འགྱུར་རོ་སྙམ་དུ་ཕྲག་དོག་སྐྱེས་ཏེ། </s>
  </p>
  <p id="129">
    <s id="129:1">བསད་པར་བསམས་ནས་བུ་ཁྱེའུའི་མཚོག་མར་ཁབ་ཀྱིས་བཙུགས་ཏེ། </s>
  </p>
  <p id="130">
    <s id="130:1">རྨ་ཡང་མི་སྣང་བར་བྱས་སོ། །</s>
  </p>
  <p id="131">
    <s id="131:1">ཁྱེའུ་དེ་ཡང་རིང་པོར་མ་ལོན་པར་ཚེ་འདས་པ་དང་།</s>
    <s id="131:2">ཆུན་མ་འཁམས་ [217b.2]ནས་</s>
    <s id="131:3">ཆེན་མ་ལ། ཁྱོད་ཀྱིས་ངའི་བུ་བསད་དོ་ཞེས་བརྒལ་ཏོ། །</s>
  </p>
  <p id="132">
    <s id="132:1">ཆེན་མས་བསྙོན་ནས་འདི་སྐད་ཅེས་མནའ་བོར་རོ། །</s>
    <s id="132:2">ཁོ་མོས་ཁྱོད་ཀྱི་བུ་བསད་པར་གྱུར་ན།</s>
  </p>
  <p id="133">
    <s id="133:1">ཁོ་མོ་སྐྱེ་བ་ཐམས་ཅད་དུ།</s>
    <s id="133:2">ཁོ་མོའི་ཁྱོ་སྦྲུལ་གདུག་པས་བསད་པར་ཤོག་ཤིག་</s>
    <s id="133:3">བུ་ཞིག་ཡོད་ན་</s>
  </p>
  <p id="134">
    <s id="134:1">ཡང་ཆུས་ཁྱེར་བ་དང་། [217b.3]སྤྱང་ཀིས་ཟ་བར་ཤོག་ཤིག །</s>
    <s id="134:2">ཁོ་མོའི་ལུས་ཡང་ནས་ཡང་དུ་གསོན་པོར་དུར་དུ་བཅུག་ཅིང་།</s>
    <s id="134:3">བུའི་ཤ་ཟ་བར་ཤོག་ཤིག །</s>
    <s id="134:4">ཕ་མའི་ཁྱིམ་དུ་མེ་ཤོར་ནས་ཐམས་ཅད་ཚིག་པར་ཤོག ། ཅེས་སྨྲས་སོ། །</s>
  </p>
  <p id="135">
    <s id="135:1">དེའི་ཚེ་ན་དེ་སྐད་ཅེས་མནའ་བོར་བའི་ཆེན་མ་དེ་ནི་ཁོ་མོ་ཡིན་ཏེ། </s>
  </p>
  <p id="136">
    <s id="136:1">དེ་ [217b.4]དག་ཐམས་ཅད་ལུས་ཀྱིས་མྱོང་བར་གྱུར་ཏོ། །</s>
  </p>
  <p id="137">
    <s id="137:1">དགེ་སློང་མ་དེ་དག་གིས་སྨྲས་པ།</s>
    <s id="137:2">བསོད་ནམས་ཅི་ཞིག་བྱས་ཏེ།</s>
  </p>
  <p id="138">
    <s id="138:1">སངས་རྒྱས་མཐོང་ཞིང་</s>
    <s id="138:2">སངས་རྒྱས་ཀྱིས་བསུ་ནས་</s>
    <s id="138:3">རབ་ཏུ་ཕྱུང་སྟེ། འཁོར་བའི་མཐར་ཕྱིན་པར་གྱུར།</s>
  </p>
  <p id="139">
    <s id="139:1">ཨུད་པ་ལས་སྨྲས་པ།</s>
    <s id="139:2">སྔོན་བཱ་རཱ་ཎ་སཱི་འདིར་རི་དྲང་སྲོང་ [217b.5]ལྷགས་ཞེས་བྱ་བ་ན།</s>
  </p>
  <p id="140">
    <s id="140:1">རང་སངས་རྒྱས་དང་། ཉན་ཐོས་དང་། མུ་སྟེགས་ཅན་མངོན་པར་ཤེས་པ་ལྔ་དང་ལྡན་པ་མང་དུ་གནས་སོ། །</s>
  </p>
  <p id="141">
    <s id="141:1">དེའི་ཚེ་ན་</s>
    <s id="141:2">རང་སངས་རྒྱས་དག་ཅིག་བསོད་སྙོམས་ལ་གྲོང་དུ་གཤེགས་པ་དང་།</s>
    <s id="141:3">ཁྱིམ་བདག་གི་ཆུང་མ་ཞིག་གིས་མཐོང་ནས་རབ་ཏུ་དགའ་ [217b.6]སྟེ།</s>
  </p>
  <p id="142">
    <s id="142:1">བསོད་སྙོམས་ཕུལ་ནས།  མཆོད་པ་བྱས་སོ། །</s>
  </p>
  <p id="143">
    <s id="143:1">དེ་ནས་རང་སངས་རྒྱས་དེ་ནམ་མཁའ་ལ་འཕགས་ཏེ་</s>
    <s id="143:2">ལུས་ལ་མེ་འབར་བ་དང་། ཆུ་འབབ་པ་དང་།</s>
    <s id="143:3">འགྲོ་བ་དང་། ཉལ་བ་དང་། འདུག་པའི་རྫུ་འཕྲུལ་བསྟན་ནས།</s>
  </p>
  <p id="144">
    <s id="144:1">ཁྱིམ་བདག་གི་ཆུང་མ་དེས་ཁོ་མོ་ཡང་མ་འོངས་པའི་དུས་སུ་ [217b.7]འདི་འདྲ་བ་ཐོབ་པར་གྱུར་ཅིག་ཅེས་སྨོན་ལམ་བཏབ་བོ། །</s>
    <s id="144:2">དེའི་ཚེ་ན་སྨོན་ལམ་བཏབ་པའི་ཁྱིམ་བདག་གི་ཆུང་མ་དེ་ནི་ཁོ་མོ་ཡིན་ནོ། །</s>
  </p>
  <p id="145">
    <s id="145:1">དེའི་ཕྱིར་</s>
    <s id="145:2">དེ་བཞིན་གཤེགས་པ་དང་ཕྲད་ནས་</s>
    <s id="145:3">སེམས་རྣམ་པར་གྲོལ་ཏེ།</s>
  </p>
  <p id="146">
    <s id="146:1">དགྲ་བཅོམ་པའི་འབྲས་བུ་ཐོབ་བོ། །</s>
    <s id="146:2">འདི་ལྟར་དགྲ་བཅོམ་པ་ཐོབ་མོད་ཀྱིས་ [218a.1]</s>
    <s id="146:3">ལྕགས་ཚ་བའི་ཐུར་མ་སྤྱི་བོ་ནས་ཟུག་ནས་</s>
    <s id="146:4">རྐང་མཐིལ་དུ་བྱུང་སྟེ།</s>
  </p>
  <p id="147">
    <s id="147:1">རྟག་ཏུ་འདི་ལྟ་བུའི་གནོད་པ་བྱུང་ངོ་། །</s>
  </p>
  <p id="148">
    <s id="148:1">དེའི་ཚེ་རིགས་ཆེ་ཞིང་མཐོ་བའི་དགེ་སློང་མ་ལྔ་བརྒྱ་སྙེད་ཀྱིས་དེ་སྐད་ཅེས་ཐོས་ནས། </s>
  </p>
  <p id="149">
    <s id="149:1">ལུས་དང་སེམས་སྐྱི་གཡའ་སྟེ། </s>
  </p>
  <p id="150">
    <s id="150:1">འདོད་པ་ལ་མེ་མུར་གྱི་ཕུང་པོ་ལྟར་རྟོགས་ [218a.2]ནས། </s>
  </p>
  <p id="151">
    <s id="151:1">འདོད་ཆགས་ཀྱི་སེམས་ཡོངས་སུ་ཟད་དེ་</s>
    <s id="151:2">ཁྱིམ་གྱི་སྡུག་བསྔལ་ལ་བཙོན་ར་བས་ཀྱང་ལྷག་པར་རྟོགས་ཏེ།</s>
  </p>
  <p id="152">
    <s id="152:1">དྲི་མ་ཀུན་ཟད་ནས་</s>
    <s id="152:2">དུས་གཅིག་ཏུ་ཏིང་ངེ་འཛིན་དུ་ཞུགས་ཏེ།</s>
  </p>
  <p id="153">
    <s id="153:1">དགྲ་བཅོམ་པར་གྱུར་ཏོ། །</s>
  </p>
  <p id="154">
    <s id="154:1">དགེ་སློང་མ་དེ་དག་གིས་ཚིག་འཐུན་པར་དགེ་སློང་མ་ཨུད་པ་ལ་ལ་བདག་ཅག་ནི།</s>
    <s id="154:2">[218a.3]འདོད་ཆགས་ཀྱིས་ཀུན་ནས་བཅོམ་ཞིང་གླགས་པ་ལས།</s>
    <s id="154:3">ཁྱོད་ཀྱིས་ཆོས་བསྟན་པས་འཁོར་བའི་མཐར་ཕྱིན་པར་གྱུར་ཏོ་ཞེས་སྨྲས་སོ། །</s>
  </p>
  <p id="155">
    <s id="155:1">དེ་ལ་བཅོམ་ལྡན་འདས་ཀྱིས་</s>
    <s id="155:2">དགེ་སློང་མ་ཨུད་པ་ལས་ནི་ལེགས་པར་བསྟན་ཏོ། །</s>
  </p>
  <p id="156">
    <s id="156:1">གང་ཆོས་སྟོན་པ་ནི་གཅིག་གིས་གཅིག་བསྟན་པའོ། ། </s>
  </p>
  <p id="157">
    <s id="157:1">[218a.4]འབྲས་བུ་ཐོབ་ནས་</s>
    <s id="157:2">སངས་རྒྱས་ཀྱི་སྲས་ཡང་དག་པའོ་ཞེས་བསྔགས་སོ། །</s>
  </p>
  <p id="158">
    <s id="158:1">དེ་སྐད་ཅེས་གསུངས་པ་ལ་འཁོར་མང་པོ་རྗེས་སུ་ཡི་རངས་ནས་མངོན་པར་དགའོ། །</s>
  </p>
  <p id="159">
    <s id="159:1"/>
  </p>
</text>
