<?xml version='1.0' encoding='utf-8'?>
<text>
  <p id="1">
    <s id="1:1">（四〇）大施抒海品第三十五(丹本為三十九)</s>
    <s id="1:2">如是我聞：一時</s>
    <s id="1:3">佛在羅閱祇耆闍崛山中，與尊弟子千二百五十人俱。</s>
    <s id="1:4">爾時世尊，念須侍者，諸尊弟子憍陳如等，各共觀察，知佛所念。</s>
    <s id="1:5">時憍陳如從坐而起，</s>
    <s id="1:6">偏袒右肩，</s>
    <s id="1:7">合掌長跪白佛：</s>
    <s id="1:8">「貪得侍近捉衣持鉢，唯願垂愍！賜教聽許。」</s>
    <s id="1:9">佛告之曰：「汝年老邁，</s>
    <s id="1:10">自須給侍，［何忍使汝復見供事？］」</s>
    <s id="1:11">時憍陳如知佛不聽，禮已還坐。</s>
    <s id="1:12">摩訶迦葉、舍利弗、目揵連，及諸弟子五百人等，次第白佛，皆求給侍，</s>
    <s id="1:13">佛皆不聽。</s>
    <s id="1:14">時阿那律試觀佛意，</s>
    <s id="1:15">見佛志趣，心在阿難，</s>
    <s id="1:16">如日在東照于舍宅，</s>
    <s id="1:17">光從東牖直至西壁，</s>
    <s id="1:18">世尊志意亦復如是；</s>
    <s id="1:19">諸大弟子，皆亦觀知。</s>
    <s id="1:20">時舍利弗及目犍連，從坐處起，到阿難前，</s>
    <s id="1:21">語阿難言：</s>
    <s id="1:22">「世尊志意，欲得於仁以為侍者。 [仁有善利，獨蒙稱可， ]</s>
    <s id="1:23">宜速往白求為佛侍。」</s>
    <s id="1:24">時賢者阿難，見諸上座來到其前，又聞其語，尋起合掌，白上座言：「世尊德重，智慧深遠，以我常近親侍奉事，懼招罪尤，自遺殃患。」</s>
    <s id="1:25">舍利弗等復語之言：</s>
    <s id="1:26">「今觀世尊，專注致意，欲得於仁以為侍者，</s>
    <s id="1:27">如日初出照于室宅，</s>
    <s id="1:28">光從東牖直照西壁，</s>
    <s id="1:29">世尊注心亦復如是。</s>
    <s id="1:30">又復世尊，究人情能知仁堪任，是以留意， 宜時速白求為侍者。」</s>
    <s id="1:31">賢者阿難重得是語，思惟是事，靡知所如，復更合掌，白諸上座：「若今世尊賜我三願，</s>
    <s id="1:32">我乃堪任為佛侍者。[何謂為三？ ]</s>
    <s id="1:33">世尊故衣，勿與我著。</s>
    <s id="1:34">世尊殘食，莫令我噉。</s>
    <s id="1:35">時節進現，隨我裁量。</s>
    <s id="1:36">乃能侍佛。」</s>
    <s id="1:37">舍利弗等聞是語已，</s>
    <s id="1:38">具以其事，往白世尊。</s>
    <s id="1:39">{ 賜此三願，}</s>
    <s id="1:40">{ 佛聞此已，告舍利弗：} 「諸弟子等！</s>
    <s id="1:41">阿難所以求索不著我故衣者，阿難長慮恐諸弟子懷嫉妬者，而生此心：『國王臣民，諸檀越輩，施佛貴價細濡之衣；阿難貪此，故求給事。』 復索不噉我殘食者，慮諸弟子復生此心： 『如來鉢中，所食之餘，甘美百味，世無此食；阿難嗜故，而來側近。』</s>
    <s id="1:42">阿難所以索自裁量時節進現者，</s>
    <s id="1:43">慮諸弟子及外道眾來求進現，有所難問，不知時節，儻相惱觸，</s>
    <s id="1:44">又為侍者，當候時節，飲食所宜，便身益體，一一制度，慮過見及。[是以先預索此三願。 ]</s>
    <s id="1:45">又復阿難，不但今日索自知時，過去世時，奉侍於我，善知時宜。」</s>
    <s id="1:46">時舍利弗重白佛言：「不審過去奉事於佛，善知時宜，其事云何？」</s>
    <s id="1:47">佛告舍利弗：「汝欲聞者，諦聽著心！當為汝說。」 「唯然世尊！諾當善聽。」</s>
    <s id="1:48">佛告舍利弗：</s>
    <s id="1:49">「乃往過去無數無量阿僧祇劫，</s>
    <s id="1:50">有大國王，領閻浮提八萬四千小國、八十億聚落，</s>
    <s id="1:51">王所住城，名婆樓施舍。 於是城中，有一婆羅門，號尼拘樓陀，</s>
    <s id="1:52">聰明博達，天才殊邈，</s>
    <s id="1:53">王甚宗戴，師而事之；</s>
    <s id="1:54">八萬四千諸小國王，悉遙敬慕，瞻仰所在，四遠貢獻，遣使諮承，略而言之，如奉大王。</s>
    <s id="1:55">於是婆羅門，富敵王家，</s>
    <s id="1:56">但無子息可以紹繼，出入坐臥，每懷此愁，</s>
    <s id="1:57">不知何方可以得子？</s>
    <s id="1:58">即禱祀梵天、天帝四王、摩醯跋羅，及餘諸天日月星宿、山河樹神，種種禱祀，無所不遍。</s>
    <s id="1:59">剋誠積報經十二年，</s>
    <s id="1:60">其大夫人便覺有娠，</s>
    <s id="1:61">聰明女人，能得知此，自知</s>
    <s id="1:62">所懷，必是男兒，</s>
    <s id="1:63">即以情事白婆羅門。</s>
    <s id="1:64">婆羅門歡喜，倍增怡躍，</s>
    <s id="1:65">即勅家內夫人婇女，來共擁護夫人進止，飲食床薦，極令細濡，調適稱給，莫違其意。</s>
    <s id="1:66">十月已滿，便生男兒，</s>
    <s id="1:67">身紫金色，頭髮紺青，端正超異，人相難有。</s>
    <s id="1:68">婆羅門見，喜不自勝，即召相師，來共相之。</s>
    <s id="1:69">[相師披觀，嘆未曾有，此兒相好，福德弘廣，天下所瞻，如子賴母。其父歡喜，勅為立字。 天竺作字，依於二種：或依星宿，或依變異。 相師便問：『懷妊以來，有何變異？』 其父答言：『此兒之母，素來忌惡，少於慈順，不脩慈慧；自懷妊來，心性改異，矜憐苦厄，如母愛子，志好布施，無有貪惜。』 相師聞之，歡喜而言：『是此兒志，故使然也。]</s>
    <s id="1:70">當為立字號摩訶闍迦樊，晉言大施。』</s>
    <s id="1:71">「其兒漸大，父甚愛念，別為作宮，立三時殿，冬溫夏涼，春秋居中，安諸妓侍，以娛樂之。</s>
    <s id="1:72">其兒聰明，好樂學問，</s>
    <s id="1:73">誦持俗典，十八部書，文既通利，并善其義，</s>
    <s id="1:74">學諸技術，靡所不通。</s>
    <s id="1:75">其後大施白其父言：</s>
    <s id="1:76">『久在深宮，思欲出遊。』</s>
    <s id="1:77">父聞此語，即勅臣吏：『我子大施，欲出遊行，</s>
    <s id="1:78">掃灑街陌，除諸不淨，</s>
    <s id="1:79">竪諸幢幡，散華</s>
    <s id="1:80">燒香，莊嚴道路，極令潔淨。』 施設辦已，</s>
    <s id="1:81">大施於是乘大白象，七寶挍飾，</s>
    <s id="1:82">搥鍾鳴鼓，作倡伎樂，</s>
    <s id="1:83">千乘萬騎，導從前後，</s>
    <s id="1:84">行大御道，往詣城門。</s>
    <s id="1:85">於時國中人民之類，於樓閣上，挾道兩邊，競共觀看，無有厭足，皆各言曰：</s>
    <s id="1:86">『甚奇甚妙！覩其威相，猶如梵天。』</s>
    <s id="1:87">轉復前行，</s>
    <s id="1:88">見諸乞兒，著弊壞衣，執持破器，卑言求哀：</s>
    <s id="1:89">『匃我少許。』</s>
    <s id="1:90">大施見之，而問之曰：</s>
    <s id="1:91">『汝等何以辛苦乃爾？』</s>
    <s id="1:92">或有答言：『我無父母兄弟妻子，貧窮孤焭，無所恃怙。』</s>
    <s id="1:93">或有答言：『我有長病，不能作役，自活無路。』</s>
    <s id="1:94">或有答言：『我之不幸，數遭破亡，債負盈集，身口所切，</s>
    <s id="1:95">無方自濟，是以行乞，以託餘命。』</s>
    <s id="1:96">大施聞已，</s>
    <s id="1:97">酸嘆而去。</s>
    <s id="1:98">次復前行，見諸屠兒，</s>
    <s id="1:99">㓟剝畜生，</s>
    <s id="1:100">削割枰賣。</s>
    <s id="1:101">大施見問：『咄作何等？』</s>
    <s id="1:102">各各言曰：『祖父已來，屠殺為業，</s>
    <s id="1:103">若捨此事，無以自濟。』</s>
    <s id="1:104">大施嘆息，</s>
    <s id="1:105">捨之而去。</s>
    <s id="1:106">次見耕者，以犁墾地，</s>
    <s id="1:107">虫從土出，</s>
    <s id="1:108">蝦蟇拾吞，復有蛇來，吞食蝦蟇，孔雀飛來，啄食其蛇。</s>
    <s id="1:109">大施問之：『此作何等？』</s>
    <s id="1:110">答言：『墾地於中下種，</s>
    <s id="1:111">後當得穀以自供養，并復當得以輸王家。』</s>
    <s id="1:112">大施聞已，深歎而去。</s>
    <s id="1:113">次復前行，</s>
    <s id="1:114">見諸獵者，張網設罝，</s>
    <s id="1:115">捕諸禽獸；見諸禽獸，墮罝網中，</s>
    <s id="1:116">自挽自頓，不能得脫，悲鳴相喚，</s>
    <s id="1:117">各懷怖懼。 大施見之，</s>
    <s id="1:118">『何以作此？』 各共答言：『我等唯仰獵殺為業，[ 若不為此，存活無路。』]</s>
    <s id="1:119">聞其語已，</s>
    <s id="1:120">酸傷而去。</s>
    <s id="1:121">次復前行，</s>
    <s id="1:122">見捕魚師，張設羅網，所得甚多，</s>
    <s id="1:123">積著陸地，趣能動搖。</s>
    <s id="1:124">復問其故：『咄何以爾？』</s>
    <s id="1:125">各前答言：『祖父已來，無餘生業，</s>
    <s id="1:126">唯仰捕魚，賣供衣食。』</s>
    <s id="1:127">大施見已，</s>
    <s id="1:128">甚懷愍悼， 而自思惟：</s>
    <s id="1:129">『是諸眾生，皆由貧窮乏衣食故，為此惡業，殺害眾生，歡喜極意；</s>
    <s id="1:130">壽終之後，當歸三塗，</s>
    <s id="1:131">從冥入冥，何其怪哉？』</s>
    <s id="1:132">作是念已，</s>
    <s id="1:133">迴駕還宮，思憶是事，愁憂不樂。</s>
    <s id="1:134">往見其父，</s>
    <s id="1:135">求索一願。</s>
    <s id="1:136">父語大施：『隨汝所求，終不相違。』</s>
    <s id="1:137">即自說言：『先日出遊，</s>
    <s id="1:138">覩彼人民，求衣求食，勞形役思，</s>
    <s id="1:139">殺害欺誑，具諸惡業，</s>
    <s id="1:140">意甚矜憐，思欲賑給。</s>
    <s id="1:141">唯願垂恩，施我大藏，聽自恣施濟眾所乏。』</s>
    <s id="1:142">父告之曰：『我聚財寶，</s>
    <s id="1:143">盡為汝故，</s>
    <s id="1:144">汝意欲爾，奈何相違？』</s>
    <s id="1:145">「兒得父教，即勅宣下</s>
    <s id="1:146">一切人民：『摩訶闍迦樊欲設大檀，有所須者，皆悉來取。』</s>
    <s id="1:147">唱令已訖，沙門婆羅門、貧窮負債、孤苦疾病， 諸城道路前後而去。</s>
    <s id="1:148">諸人民輩，有從百里二三五百千里來者，</s>
    <s id="1:149">復從三千五千萬里來者，皆強弱相扶，</s>
    <s id="1:150">四方雲集，</s>
    <s id="1:151">一切給與，滿其所願。</s>
    <s id="1:152">須衣與衣，</s>
    <s id="1:153">須食給食，</s>
    <s id="1:154">金銀七寶，車馬輦輿，園田六畜，稱意而與。</s>
    <s id="1:155">如是布施，</s>
    <s id="1:156">經數時中，諸藏之物，三分已二、</s>
    <s id="1:157">時典藏吏，往白其父：</s>
    <s id="1:158">『摩訶闍迦樊，自布施來，</s>
    <s id="1:159">藏物三分，已施其二。</s>
    <s id="1:160">諸王信使，當有往返，願熟思惟，後勿見責。』</s>
    <s id="1:161">[父聞吏語，自思惟言：]『吾愛此子，不能距逆，寧復空藏，何能中斷如是布施？』</s>
    <s id="1:162">復經數時，用殘藏物，三分復二。</s>
    <s id="1:163">吏復更白：『前所殘物，三分之中已更用二。</s>
    <s id="1:164">諸王信使，事須報知，今藏垂空，願更重思。』</s>
    <s id="1:165">時婆羅門而語吏言：</s>
    <s id="1:166">『吾愛此子，愛心隆厚未曾違失、面折其意。</s>
    <s id="1:167">汝可方便，假設因緣，來求物時乍稱不在，且令餘殘延引日月。』</s>
    <s id="1:168">吏得語已，即閉藏戶，</s>
    <s id="1:169">小復他行。</s>
    <s id="1:170">乞兒來集，至大施所，</s>
    <s id="1:171">大施將來詣吏求物，</s>
    <s id="1:172">其吏不在，</s>
    <s id="1:173">比行推覓，經歷時節，困乃得之，雖復得物，不稱時要。</s>
    <s id="1:174">大施自念：</s>
    <s id="1:175">『今此小吏自力何敢不承受我？</s>
    <s id="1:176">將是父意故使爾耳。</s>
    <s id="1:177">又人子之法，不宜空竭父母之藏令其盡也。 今此藏中，所殘無幾。』</s>
    <s id="1:178">作是念已，『我當云何多得財寶，</s>
    <s id="1:179">用滿我意，濟給群生？』</s>
    <s id="1:180">即問諸人：</s>
    <s id="1:181">『今此世間，作何事業，</s>
    <s id="1:182">可得多財用之難盡？』</s>
    <s id="1:183">或有人言：『多種五穀，脩治園圃，可得多財。』</s>
    <s id="1:184">或有人言：『多養六畜，隨時蕃息，可得多財。』</s>
    <s id="1:185">或有人言：『不避劇難，遠出行估，最得多財。』</s>
    <s id="1:186">或有人言：『唯有入海，採取珍寶，最得多財。』</s>
    <s id="1:187">大施聞此，而自言曰：</s>
    <s id="1:188">『耕種養畜，遠出行估，既非我宜，得利無幾。</s>
    <s id="1:189">唯有入海，此計可從。 我當力勵，求辦此事。』</s>
    <s id="1:190">作是念已，</s>
    <s id="1:191">往白父母：</s>
    <s id="1:192">『今欲入海，求多珍寶，</s>
    <s id="1:193">還用施給，濟民所乏，</s>
    <s id="1:194">唯願見聽，得遂所志。』</s>
    <s id="1:195">「父母聞語，</s>
    <s id="1:196">驚而問言：</s>
    <s id="1:197">『世人入海，窮貧無計，</s>
    <s id="1:198">分棄身命，無所顧戀。</s>
    <s id="1:199">汝有何事，復欲習此？</s>
    <s id="1:200">若欲布施，</s>
    <s id="1:201">我家所有，一切眾物，及藏中殘，盡令汝用，</s>
    <s id="1:202">莫入大海。</s>
    <s id="1:203">又復海中，眾難甚多，水浪迴波，</s>
    <s id="1:204">摩竭大魚，</s>
    <s id="1:205">惡龍羅剎，</s>
    <s id="1:206">水色之山，</s>
    <s id="1:207">如是眾嶮，難可經過。</s>
    <s id="1:208">汝有何急，投身此難？</s>
    <s id="1:209">我等命存，終不相聽。 宜息汝意，勿多紛紜。』</s>
    <s id="1:210">大施聞此，</s>
    <s id="1:211">願不從心， 甚懷悒慼，而自心念：『我今所願，欲辦大事，設復貪身，事何由成？』</s>
    <s id="1:212">以身布地，伏父母前， 而自言曰：</s>
    <s id="1:213">『若必顧留，</s>
    <s id="1:214">違我志願，</s>
    <s id="1:215">伏身此地，終不復起。』</s>
    <s id="1:216">父母聞此，心懷灼然，</s>
    <s id="1:217">與諸內官，前諫喻曰：</s>
    <s id="1:218">『海道遼遠，險難事多，往者甚眾，來還者尠。</s>
    <s id="1:219">我念求子，禱祀諸天，精誠懇惻，靡所不遍，經十二年，困乃從願。</s>
    <s id="1:220">適汝長大，欲得捨我？ 念棄此志，還起飲食。』</s>
    <s id="1:221">從一日二日至于六日，如是種種，諫喻求曉；</s>
    <s id="1:222">其言如初，執志不迴。</s>
    <s id="1:223">父母心懼，自共議言：</s>
    <s id="1:224">『此兒前後，欲有所作，</s>
    <s id="1:225">要令成辦，未曾中退，</s>
    <s id="1:226">就令入海， 猶望還期，今必拒遮，</s>
    <s id="1:227">到其七日， 交見其禍，為之奈何？</s>
    <s id="1:228">宜當聽去，轉憂在後。』</s>
    <s id="1:229">言議已決，</s>
    <s id="1:230">俱來兒邊，各捉一手，</s>
    <s id="1:231">而語兒言：『聽隨汝意，起還就食。』</s>
    <s id="1:232">「大施聞此，即起就飯。</s>
    <s id="1:233">飯食已訖，即起出外，</s>
    <s id="1:234">廣行宣令，告語眾人： 『我今躬欲入海採寶，</s>
    <s id="1:235">誰欲往者？ 可共俱進。</s>
    <s id="1:236">我為薩薄，自辦行具。』</s>
    <s id="1:237">於時國中，有五百人，聞是令已，僉然應命。</s>
    <s id="1:238">即辦所須，</s>
    <s id="1:239">剋定發日。</s>
    <s id="1:240">日到裝駕，辭別趣道，王與群臣并其父母、諸王太子臣民之類，數千萬人， 送到路次，</s>
    <s id="1:241">各贈妙寶，供道所須，</s>
    <s id="1:242">啼哭斷絕，於是別去。</s>
    <s id="1:243">轉行數日，</s>
    <s id="1:244">止宿曠野，</s>
    <s id="1:245">值遇群賊， 來欲伺盜；</s>
    <s id="1:246">菩薩憐愍，即以所齎， 盡用匃與。</s>
    <s id="1:247">轉前到城，城名放鉢，</s>
    <s id="1:248">城中有婆羅門，名迦毘梨。</s>
    <s id="1:249">於時大施，往到其所，</s>
    <s id="1:250">欲從貸索三千兩金。</s>
    <s id="1:251">時婆羅門，有一妙女，身紫金色，頭髮紺青，端正絕世，更無儔類，</s>
    <s id="1:252">八萬四千諸小國王，皆為太子，求悉不許。</s>
    <s id="1:253">是時大施，到其門中，</s>
    <s id="1:254">問迦毘梨：『欲共相見。』</s>
    <s id="1:255">其女在內，聞外語聲，歡喜驚起，</s>
    <s id="1:256">語父母言：『在外之者，斯是我聟。』</s>
    <s id="1:257">時迦毘梨，即出相見，</s>
    <s id="1:258">覩其色狀，知必非凡，</s>
    <s id="1:259">聞其須金，</s>
    <s id="1:260">一切許給。</s>
    <s id="1:261">又復左手，捉金澡罐，右手捉女，語大施言：</s>
    <s id="1:262">『今我此女，容貌殊異，諸王遣使，各為子求；今覩薩薄，端正相似，請以此女，用相奉侍。』</s>
    <s id="1:263">大施答言：</s>
    <s id="1:264">『我今方當涉難入海，</s>
    <s id="1:265">焉知能得安全還不？</s>
    <s id="1:266">預受君女，此非所以。』</s>
    <s id="1:267">迦毘梨言：</s>
    <s id="1:268">『若令吉還，當為我受。』</s>
    <s id="1:269">是時大施，即許可之。</s>
    <s id="1:270">「時迦毘梨歡喜，便與三千兩金及餘所須。</s>
    <s id="1:271">於是共別，轉前到海，</s>
    <s id="1:272">勅語賈人牢治其船，</s>
    <s id="1:273">令有七重，</s>
    <s id="1:274">候風以至，推著海中，以七張大索，繫於岸邊，便搖鈴唱令，告眾賈人：</s>
    <s id="1:275">『汝等皆聽海中之難，</s>
    <s id="1:276">黑風羅剎，</s>
    <s id="1:277">水浪洄澓，</s>
    <s id="1:278">惡龍毒氣，</s>
    <s id="1:279">水色之山，</s>
    <s id="1:280">摩竭大魚，</s>
    <s id="1:281">眾難甚多。</s>
    <s id="1:282">[百伴入海，時一安還。] 誰欲退者，</s>
    <s id="1:283">可於此住；索斷之後，欲悔無及。</s>
    <s id="1:284">若能堅心，不顧身命，分捨父母兄弟妻子，</s>
    <s id="1:285">際遇安隱，</s>
    <s id="1:286">得七寶還者，</s>
    <s id="1:287">子孫七世，</s>
    <s id="1:288">食用不盡。』</s>
    <s id="1:289">作是令已，便斷一索，</s>
    <s id="1:290">日日如是；七日復唱令已</s>
    <s id="1:291">斷第七索，</s>
    <s id="1:292">望風舉帆，</s>
    <s id="1:293">船疾如箭，</s>
    <s id="1:294">普與眾賈，到於寶所。</s>
    <s id="1:295">大施多聞明識諸寶，</s>
    <s id="1:296">輕重貴賤色貌好醜，</s>
    <s id="1:297">示諸賈客，</s>
    <s id="1:298">如是色寶，致之不重，價貴可取。</s>
    <s id="1:299">如是輩寶，致重價賤，各共莫取。</s>
    <s id="1:300">又復約勅，取寶多少，當令得中，多則船重，重則沈沒，</s>
    <s id="1:301">少雖船輕， 不補勞苦。</s>
    <s id="1:302">誡語已訖，各勤採拾，積著船上，</s>
    <s id="1:303">寶足裝嚴，</s>
    <s id="1:304">便欲來還。</s>
    <s id="1:305">於時大施，不欲上船， 諸人悉集，問其意故，</s>
    <s id="1:306">大施答言：『我欲前進至龍王宮求如意珠，盡我身命，不得不還。』</s>
    <s id="1:307">眾賈聞此，愁慘無憀，</s>
    <s id="1:308">各共白言：</s>
    <s id="1:309">『我曹之等，憑賴薩薄，捐捨所重，冒嶮至此，</s>
    <s id="1:310">冀望相因，全濟還家。 今者云何，欲見棄捨？』</s>
    <s id="1:311">大施答言：</s>
    <s id="1:312">『我當為汝自誓求願，令汝曹等安隱還國。』 諸賈人聞，心怖乃安。</s>
    <s id="1:313">大施導師，手執香鑪，向於四方，而自立誓：</s>
    <s id="1:314">『我不憚勞，涉海求珍，</s>
    <s id="1:315">用濟群生飢乏之困，</s>
    <s id="1:316">合集此德， 用求佛道。</s>
    <s id="1:317">若我至誠，</s>
    <s id="1:318">所願當就，</s>
    <s id="1:319">令此眾賈及船珍寶，不逢惡難，</s>
    <s id="1:320">安全還國。』</s>
    <s id="1:321">作誓已訖，</s>
    <s id="1:322">眾賈前抱導師手足，涕泣愴悢，</s>
    <s id="1:323">辭別還國。 斷索舉帆，還閻浮提，皆蒙安隱，得出大海。</s>
    <s id="1:324">「爾時大施，與眾別後，前入於水，水可齊膝，</s>
    <s id="1:325">行經七日；轉復前行，其水漸深，可齊於岐，</s>
    <s id="1:326">復經七日；</s>
    <s id="1:327">如是前進七日齊腰，</s>
    <s id="1:328">七日齊項，</s>
    <s id="1:329">七日恒浮，</s>
    <s id="1:330">到一山邊，</s>
    <s id="1:331">兩手捉木，</s>
    <s id="1:332">刺山而上，</s>
    <s id="1:333">經乎七日， 乃徹山頂。</s>
    <s id="1:334">於彼山上，平行七日，復還下山，</s>
    <s id="1:335">七日徹下，</s>
    <s id="1:336">到於水邊。</s>
    <s id="1:337">水中皆有金色蓮花，</s>
    <s id="1:338">有諸毒蛇，其毒極盛，悉以其身，纏蓮花根。</s>
    <s id="1:339">菩薩見此，即自端坐繫心攝念，</s>
    <s id="1:340">入慈三昧，</s>
    <s id="1:341">念諸毒蛇本生之時，皆由瞋恚嫉妬倍盛，</s>
    <s id="1:342">故生此中，受斯惡形，</s>
    <s id="1:343">極以慈心，矜憐悲念，慈心已滿，</s>
    <s id="1:344">彼諸蛇毒，皆自除歇。</s>
    <s id="1:345">大施即起，躡花而行，</s>
    <s id="1:346">復經七日，乃得度蛇。</s>
    <s id="1:347">轉復前行，</s>
    <s id="1:348">見諸羅剎，</s>
    <s id="1:349">聞人香臭，皆來求覓。</s>
    <s id="1:350">大施已見，攝心慈觀，</s>
    <s id="1:351">諸羅剎輩，敬心自生，濡語來問：『欲何所至？』</s>
    <s id="1:352">大施具答：『欲求如意寶珠。』</s>
    <s id="1:353">羅剎歡喜，</s>
    <s id="1:354">而自念言： 『此福德人，</s>
    <s id="1:355">去於龍宮，其道猶遠，</s>
    <s id="1:356">云何使此經涉辛苦？我當接過於諸嶮難。』</s>
    <s id="1:357">即時接去，</s>
    <s id="1:358">度四百由旬，乃還放地。</s>
    <s id="1:359">「於是大施，轉自前行，</s>
    <s id="1:360">見一銀城，白淨皦然，</s>
    <s id="1:361">知是龍城，歡喜往趣。</s>
    <s id="1:362">見其城外，有七重塹，</s>
    <s id="1:363">滿諸塹中，皆有毒蛇，其毒猛盛，視之可惡。</s>
    <s id="1:364">大施導師，</s>
    <s id="1:365">念諸毒蛇，皆由前身怒害多盛，</s>
    <s id="1:366">故受如斯可惡之形，</s>
    <s id="1:367">念慈哀愍如視赤子，</s>
    <s id="1:368">慈心已滿，</s>
    <s id="1:369">蛇毒悉除。</s>
    <s id="1:370">即起蹈上，行詣龍城。</s>
    <s id="1:371">見有二龍以身繞城，交頭門閫，</s>
    <s id="1:372">見於大施，</s>
    <s id="1:373">仰頭愕視。</s>
    <s id="1:374">大施尋時，復入慈心，</s>
    <s id="1:375">龍毒便除，</s>
    <s id="1:376">低頭不視。</s>
    <s id="1:377">大施即前，躡上而過。</s>
    <s id="1:378">城中有龍，坐七寶殿，</s>
    <s id="1:379">遙見菩薩，</s>
    <s id="1:380">驚起自念：</s>
    <s id="1:381">『今我城外，七重塹中，</s>
    <s id="1:382">皆有毒蛇、餘龍、夜叉，</s>
    <s id="1:383">無敢妄越。</s>
    <s id="1:384">斯是何人，能來至此？』</s>
    <s id="1:385">即前迎問，作禮恭敬，請令就座，坐七寶床，</s>
    <s id="1:386">種種美饍，以用供養。</s>
    <s id="1:387">食已談語，</s>
    <s id="1:388">問其來意，</s>
    <s id="1:389">菩薩答言：</s>
    <s id="1:390">『閻浮提人，貧窮辛苦，</s>
    <s id="1:391">求於財寶供衣食故，殺害欺誑，具造眾惡，</s>
    <s id="1:392">命終之後，</s>
    <s id="1:393">墜三惡道。</s>
    <s id="1:394">意甚憐愍，</s>
    <s id="1:395">欲救濟故，</s>
    <s id="1:396">涉嶮遠來，</s>
    <s id="1:397">見於大王， 求栴陀摩尼，</s>
    <s id="1:398">往用救濟，積此功德，</s>
    <s id="1:399">誓求佛道。</s>
    <s id="1:400">若不距逆，</s>
    <s id="1:401">唯見給與。』</s>
    <s id="1:402">龍王答言：</s>
    <s id="1:403">『栴陀摩尼，難得之寶，</s>
    <s id="1:404">汝故遐嶮，正來為此。</s>
    <s id="1:405">若能開意，留住一月，受少微供，</s>
    <s id="1:406">因為說法；</s>
    <s id="1:407">栴陀摩尼，爾乃可得。』</s>
    <s id="1:408">菩薩可之。</s>
    <s id="1:409">龍王日日，供設百味，</s>
    <s id="1:410">作諸伎樂， 供養菩薩，</s>
    <s id="1:411">菩薩便為具足分別四念處慧。</s>
    <s id="1:412">經一月竟，</s>
    <s id="1:413">辭當還去。</s>
    <s id="1:414">龍王歡喜，</s>
    <s id="1:415">解髻寶珠，以用奉上，因而言曰：</s>
    <s id="1:416">『大士慈心，普濟難及，</s>
    <s id="1:417">此志強猛，</s>
    <s id="1:418">必至佛道，</s>
    <s id="1:419">我願為作智慧弟子。』</s>
    <s id="1:420">菩薩可之，而問之言：『今汝此珠，有何力能？』</s>
    <s id="1:421">即答之言：『此珠能雨二千由旬一切所須。』</s>
    <s id="1:422">菩薩自念：</s>
    <s id="1:423">『此珠雖快，</s>
    <s id="1:424">故未辦我曠濟大事。』</s>
    <s id="1:425">諸龍大小，送到門外，重相辭謝。</s>
    <s id="1:426">「於是別去，轉復前行，</s>
    <s id="1:427">遙見一城，純青琉璃，其色清潔，</s>
    <s id="1:428">復前往趣。</s>
    <s id="1:429">其城外邊，亦七重塹，</s>
    <s id="1:430">諸塹之中亦滿毒蛇。</s>
    <s id="1:431">菩薩見已，念此諸蛇，瞋妬所致，故來此中，受此毒形，端坐入慈，極加哀念，慈心已盛，</s>
    <s id="1:432">毒皆得除。</s>
    <s id="1:433">經蹈其上，</s>
    <s id="1:434">往趣城門。</s>
    <s id="1:435">亦見二龍，以身纏城，交頭門閫，已見菩薩，擎頭怒視。</s>
    <s id="1:436">菩薩尋時，思惟慈心，慈心已滿，</s>
    <s id="1:437">其毒復除，</s>
    <s id="1:438">便復低頭，菩薩蹈過。</s>
    <s id="1:439">爾時城中，有一龍王，坐七寶殿，</s>
    <s id="1:440">遙見菩薩，驚起自念：</s>
    <s id="1:441">『計我城外，七重蛇塹， 諸龍夜叉，</s>
    <s id="1:442">無能越者。</s>
    <s id="1:443">此是何人，</s>
    <s id="1:444">能來至此？』</s>
    <s id="1:445">尋下迎問，恭敬作禮，請詣殿上，坐七寶床，</s>
    <s id="1:446">辦諸百味，盛美飯食，</s>
    <s id="1:447">食竟徐徐談問所由。</s>
    <s id="1:448">菩薩因答故來之意：</s>
    <s id="1:449">『唯欲求乞旃陀摩尼。』</s>
    <s id="1:450">龍王白言：</s>
    <s id="1:451">『旃陀摩尼，甚為難得！</s>
    <s id="1:452">苟欲得者，</s>
    <s id="1:453">願受我請，</s>
    <s id="1:454">二月住此，</s>
    <s id="1:455">并見開示菩薩之行。』</s>
    <s id="1:456">龍王供設種種飲食，作諸伎樂，</s>
    <s id="1:457">而以供養，</s>
    <s id="1:458">菩薩具足，為其分別四神足事。</s>
    <s id="1:459">經二月已，</s>
    <s id="1:460">辭當還去。</s>
    <s id="1:461">龍王即出髻中寶珠，以用奉上，因立要誓：</s>
    <s id="1:462">『大士勤心，悲濟群生，其心廣大，</s>
    <s id="1:463">必至佛道，</s>
    <s id="1:464">我願為作神足弟子。』</s>
    <s id="1:465">菩薩可言：『如汝所願。』</s>
    <s id="1:466">又復問：『此所與寶珠，力能云何？』</s>
    <s id="1:467">龍即答言：『此珠能雨四千由旬一切所須。』</s>
    <s id="1:468">菩薩自念：『此珠轉勝，雖復殊妙，</s>
    <s id="1:469">未稱我意。』</s>
    <s id="1:470">諸龍大小，送出門外，各懷戀恨。</s>
    <s id="1:471">「於是別後，轉更前進，</s>
    <s id="1:472">見一金城，其色晃晃，甚為妙好，</s>
    <s id="1:473">菩薩往趣。</s>
    <s id="1:474">見其城外，亦七重塹，</s>
    <s id="1:475">諸塹之中，亦滿毒蛇。</s>
    <s id="1:476">菩薩自念，此諸毒蛇，亦由前身習恚憎妬怒害盛故，受此毒形，端坐入慈，極加愛念，慈心已至，</s>
    <s id="1:477">蛇毒皆除，便前登躡，蹈上而過。</s>
    <s id="1:478">到於城門，亦見二龍，以身纏城，</s>
    <s id="1:479">交頭門閫，</s>
    <s id="1:480">已見菩薩，</s>
    <s id="1:481">仰頭愕視，</s>
    <s id="1:482">菩薩如法，入于慈定，</s>
    <s id="1:483">龍毒得除，</s>
    <s id="1:484">低頭而視，</s>
    <s id="1:485">即前躡上，度入城中。</s>
    <s id="1:486">彼時城中，亦有龍王，處於寶殿，</s>
    <s id="1:487">遙見菩薩，愕然自念：</s>
    <s id="1:488">『我此城外，有七重塹，</s>
    <s id="1:489">滿中毒蛇，餘龍夜叉，無能越者。</s>
    <s id="1:490">今此何人，能來至此？』</s>
    <s id="1:491">心極奇怪，尋下迎問，致敬為禮，</s>
    <s id="1:492">請令上殿，施七寶床，讓之令坐，坐已</s>
    <s id="1:493">具食種種美味，食已</s>
    <s id="1:494">徐問所以來意。</s>
    <s id="1:495">菩薩答言：</s>
    <s id="1:496">『閻浮提人，薄德窮苦，</s>
    <s id="1:497">勞身役思，殺害欺誑為衣食故，</s>
    <s id="1:498">具十不善，</s>
    <s id="1:499">命終後，</s>
    <s id="1:500">復墮三劇苦中，</s>
    <s id="1:501">意甚愍傷，</s>
    <s id="1:502">思欲救濟。</s>
    <s id="1:503">承海龍王，有如意珠，故涉遐嶮，唯望得此。』</s>
    <s id="1:504">龍王答言：</s>
    <s id="1:505">『如意寶珠，此難得物，大士故來，望當相與。</s>
    <s id="1:506">若欲得者，四月留住，</s>
    <s id="1:507">受我微供，并見教誨。』</s>
    <s id="1:508">菩薩尋可。</s>
    <s id="1:509">龍王歡喜，日日施設百味上美，躬自斟酌，奉進甘食，</s>
    <s id="1:510">亦復勅作種種伎樂，</s>
    <s id="1:511">菩薩恒為分別諸法名字本末，廣宣其義。</s>
    <s id="1:512">龍王敬慕，專意聽受，</s>
    <s id="1:513">朝夕問訊不失時節，隨時所須龍自裁量，諸龍夜叉來欲求現，可進可退，自立限度，</s>
    <s id="1:514">奉事四月，善知時宜。 四月已竟，</s>
    <s id="1:515">菩薩辭去。</s>
    <s id="1:516">爾時其龍即解髻中如意之珠，</s>
    <s id="1:517">用奉上之，因立誓願：</s>
    <s id="1:518">『大士弘誓，慈心曠濟，悲彼群生，不憚勤勞，</s>
    <s id="1:519">必能成佛，拔濟荼蓼，</s>
    <s id="1:520">願作侍者總持弟子。』</s>
    <s id="1:521">菩薩許之。 又復問言：</s>
    <s id="1:522">『所可施珠，力能何如？』</s>
    <s id="1:523">龍王答言：</s>
    <s id="1:524">『此珠能雨八千由旬七寶所須。』</s>
    <s id="1:525">菩薩歡喜，而自念言：</s>
    <s id="1:526">『閻浮提地，七千由旬，</s>
    <s id="1:527">此珠之德，副我所望。』</s>
    <s id="1:528">前後所得，凡有三珠，繫在衣角，</s>
    <s id="1:529">即起出城。</s>
    <s id="1:530">諸龍大小，送到城外，各懷悲戀，遂共別去。</s>
    <s id="1:531">「菩薩到前，</s>
    <s id="1:532">捉珠求願：</s>
    <s id="1:533">『若今實是旃陀摩尼，</s>
    <s id="1:534">當令我身能飛虛空。』</s>
    <s id="1:535">求願已訖，</s>
    <s id="1:536">即舉其身， 便能飛翔，</s>
    <s id="1:537">出于海外。</s>
    <s id="1:538">已度海難，</s>
    <s id="1:539">小眠休息，</s>
    <s id="1:540">是時海中，有諸龍輩，自共議言：</s>
    <s id="1:541">『我曹海中，唯此三珠，</s>
    <s id="1:542">其德甚大，難有般比， 此人皆能，索得持去。</s>
    <s id="1:543">可惜此寶，當還攝取。』 言議已竟，密解持去。</s>
    <s id="1:544">菩薩眠覺，看珠不在，</s>
    <s id="1:545">即自思惟： 『此中無人，</s>
    <s id="1:546">必是海龍，持我寶去。</s>
    <s id="1:547">我為此珠，</s>
    <s id="1:548">經涉遐嶮，今垂還國滿我所願。</s>
    <s id="1:549">雖取我珠，吾終不放，會當盡力抒此海水，誓心剋志，畢命於此，若不得珠，終不空歸。』</s>
    <s id="1:550">思惟已定，</s>
    <s id="1:551">即行海邊，得一龜甲，</s>
    <s id="1:552">兩手捉持，方欲抒海，</s>
    <s id="1:553">海神知意，</s>
    <s id="1:554">來問之曰：</s>
    <s id="1:555">『海水深廣，</s>
    <s id="1:556">三百三十六萬里，</s>
    <s id="1:557">正使一切人民之類，盡來共抒，</s>
    <s id="1:558">不能使減，</s>
    <s id="1:559">況汝一身，而欲辦此？』</s>
    <s id="1:560">菩薩答言：</s>
    <s id="1:561">『若人至心，欲有所作，</s>
    <s id="1:562">事無不辦。</s>
    <s id="1:563">我得此寶，</s>
    <s id="1:564">當用饒益一切群生，</s>
    <s id="1:565">以此功德，用求佛道。</s>
    <s id="1:566">我心不懈，何以不能？』</s>
    <s id="1:567">是時首陀會天，遙見菩薩，一身一意， 獨執勤勞，</s>
    <s id="1:568">欲用充濟安樂一切。</s>
    <s id="1:569">『我曹云何不往佐助？』</s>
    <s id="1:570">展轉相語，</s>
    <s id="1:571">來至其所。</s>
    <s id="1:572">菩薩下器，</s>
    <s id="1:573">一切諸天，盡以天衣，同弇水中，菩薩出器，諸天舉衣，棄著餘處，</s>
    <s id="1:574">一反抒海，</s>
    <s id="1:575">減四十里；</s>
    <s id="1:576">二反抒之，減八十里；</s>
    <s id="1:577">三反抒之，減百二十里。</s>
    <s id="1:578">其龍惶怖，</s>
    <s id="1:579">來到其所，</s>
    <s id="1:580">語言：『止止！更莫抒海！』</s>
    <s id="1:581">菩薩尋休。</s>
    <s id="1:582">龍來問言：『汝求此寶，用作何等？』</s>
    <s id="1:583">菩薩答言：『欲用給濟一切眾生。』</s>
    <s id="1:584">龍復問言：</s>
    <s id="1:585">『如汝言者，我曹海中眾生甚多，何以不與，必欲得去？』</s>
    <s id="1:586">菩薩答言：『海中之類亦是眾生，</s>
    <s id="1:587">然無劇苦。</s>
    <s id="1:588">如閻浮提人民之類，為錢財故，殺害欺誑，</s>
    <s id="1:589">作十不善，</s>
    <s id="1:590">死墮三途。</s>
    <s id="1:591">我以人類，解於法化，故來索寶，先充所乏，後以十善，而勸誨之。』</s>
    <s id="1:592">龍聞其語，出珠還之。</s>
    <s id="1:593">爾時海神，見其精進強力所作，即作誓言：</s>
    <s id="1:594">『汝今如是， 精進不休，</s>
    <s id="1:595">必成佛道，</s>
    <s id="1:596">我願為作精進弟子。』</s>
    <s id="1:597">「菩薩得珠，</s>
    <s id="1:598">復更飛去。</s>
    <s id="1:599">到便先問入海同伴賈客，即下在地。</s>
    <s id="1:600">同伴見之，驚喜無量，</s>
    <s id="1:601">皆共歎言：</s>
    <s id="1:602">『甚奇甚特！』</s>
    <s id="1:603">轉復前行，到放鉢城，迦毘梨婆羅門，</s>
    <s id="1:604">聞於菩薩海中吉還，</s>
    <s id="1:605">歡喜踊躍，出迎問訊，</s>
    <s id="1:606">并請同伴，為設客會， 辦具種種餚饍飲食， 食訖談敘行路恤耗。</s>
    <s id="1:607">是時菩薩持其寶珠，</s>
    <s id="1:608">指歷其家，</s>
    <s id="1:609">婆羅門家內，諸藏悉滿，會者覩此，歎未曾有。</s>
    <s id="1:610">時迦毘梨，莊嚴其女，若干種寶，挍飾其身，</s>
    <s id="1:611">躬手自捉金寶澡罐，先自洗手，</s>
    <s id="1:612">後牽女臂，</s>
    <s id="1:613">授與菩薩。</s>
    <s id="1:614">菩薩為受。</s>
    <s id="1:615">迦毘梨歡喜，</s>
    <s id="1:616">嚴五百伎女，擇取才能工為伎者，具五百白象，眾寶莊挍，極令奇異，用送其女。</s>
    <s id="1:617">菩薩勅伴，駕乘即路，城中大小，送到道次，作眾伎樂，導從還國。</s>
    <s id="1:618">「大施父母，自與兒別，憂結迷憒，啼哭過哀，</s>
    <s id="1:619">其目俱冥，盲無所見。</s>
    <s id="1:620">兒還到國，</s>
    <s id="1:621">禮拜問訊，父母聞聲，</s>
    <s id="1:622">以手摩捫，爾時審知大施還國，悲喜交代，窮責其子：</s>
    <s id="1:623">『汝實無狀，捨我入海，困苦我曹，微命趣存。</s>
    <s id="1:624">汝大海中，得何等物？』</s>
    <s id="1:625">菩薩出珠，以授父母，</s>
    <s id="1:626">父母手捉， 而自言曰：</s>
    <s id="1:627">『今我藏中，如斯石比，亦不少也。</s>
    <s id="1:628">何用辛苦，方乃得此？』</s>
    <s id="1:629">菩薩取珠，</s>
    <s id="1:630">指父母眼，目欻明淨，如風除雲，既還得視，</s>
    <s id="1:631">心遂欣豫，</s>
    <s id="1:632">感此珠德，嘆言：『甚奇！</s>
    <s id="1:633">汝雖辛苦，功不唐捐。』</s>
    <s id="1:634">菩薩復捉其珠，而從求願：</s>
    <s id="1:635">『若是旃陀摩尼者，</s>
    <s id="1:636">使我父母，身下自然，當有七寶奇妙珍異床座，上有嚴淨七寶大蓋。』</s>
    <s id="1:637">言訖尋成，一切皆喜。</s>
    <s id="1:638">菩薩復更捉珠求願：『令我父母及王臣民， 一切諸藏皆悉盈滿。』 即以其珠，四向歷訖，如語悉滿，莫不驚喜。</s>
    <s id="1:639">即時遣人，乘八千里象，</s>
    <s id="1:640">告閻浮提一切人民： 『摩訶闍迦樊，海中吉還，得如意珠，</s>
    <s id="1:641">其德殊異，却後七日，當令其珠雨於一切珍寶衣食，隨人所須，</s>
    <s id="1:642">自恣而取，皆各齋戒，儲𬾃以待。』</s>
    <s id="1:643">「告下遍已，七日頭到，</s>
    <s id="1:644">大施菩薩，沐浴其身，</s>
    <s id="1:645">著新淨衣，</s>
    <s id="1:646">至平坦地，</s>
    <s id="1:647">即持其珠，著高幢頭，</s>
    <s id="1:648">手執香鑪，四方求願：</s>
    <s id="1:649">『閻浮提人，貧窮辛苦，欲得濟給令無有乏，</s>
    <s id="1:650">若當實是旃陀摩尼者，</s>
    <s id="1:651">便當次第雨眾所須。』</s>
    <s id="1:652">求願已訖，</s>
    <s id="1:653">四方陰雲，即時風起，</s>
    <s id="1:654">吹諸不淨，瑕穢糞掃，皆悉除去。</s>
    <s id="1:655">次雨微水，</s>
    <s id="1:656">以掩塵土，次雨飲食，</s>
    <s id="1:657">百味上美，</s>
    <s id="1:658">次雨五穀，</s>
    <s id="1:659">次雨衣服，</s>
    <s id="1:660">次雨七寶種種奇珍，</s>
    <s id="1:661">閻浮提內，眾寶積滿。</s>
    <s id="1:662">人民之類，自恣而取，上妙衣食，盈溢有餘，視諸珍寶，猶如瓦石。</s>
    <s id="1:663">爾時菩薩，觀民充足，即遣臣吏四遠，</s>
    <s id="1:664">告下閻浮提內，咸使聞知：</s>
    <s id="1:665">『汝等群民！先由窮乏，求於衣食及諸財寶，更相欺誑，殺害極意</s>
    <s id="1:666">自利忘義，不惟罪福，</s>
    <s id="1:667">命終皆墮三塗之中，</s>
    <s id="1:668">從冥入冥，受罪多劫。</s>
    <s id="1:669">常相悲憐，無由相濟，</s>
    <s id="1:670">故忘形苦，</s>
    <s id="1:671">涉嶮入海，得此寶珠，來用相救。</s>
    <s id="1:672">汝等既已更無乏短，</s>
    <s id="1:673">念自剋勵勤脩十善，攝身口意，</s>
    <s id="1:674">慈仁孝順，精進御意，</s>
    <s id="1:675">勿懷放逸。』</s>
    <s id="1:676">種種方便，廣勅奉善，因作文書，告諸王臣，騰其法誨，咸令聞知，更相勸督，勿妄為非。</s>
    <s id="1:677">爾時一切閻浮提內，既蒙大恩慈澤霑潤，各思何方，仰酬至德？ 又蒙優教，勅使脩善，咸皆慕義，專習慈敬，制身口意，不妄犯非，命終之後，皆得生天。</s>
    <s id="1:678">「如是，舍利弗！欲知爾時父婆羅門尼拘樓陀者，今現我父淨飯王是。</s>
    <s id="1:679">爾時母者，今現我母摩訶摩耶是。</s>
    <s id="1:680">時大施者，今我身是。</s>
    <s id="1:681">銀城中龍者，今舍利弗是。</s>
    <s id="1:682">琉璃城中龍者，今目犍連是。</s>
    <s id="1:683">金城中龍者，今阿難是。</s>
    <s id="1:684">時海神者，今離越是。</s>
    <s id="1:685">阿難為龍王時，奉事於我，</s>
    <s id="1:686">善知時宜，乃至今日，素自知時。</s>
    <s id="1:687">阿難欲得此三願者，隨從其意。」</s>
    <s id="1:688">阿難聞此，歡喜踊躍，</s>
    <s id="1:689">從座處起，長跪白佛：</s>
    <s id="1:690">「當盡形壽為佛侍者。」</s>
    <s id="1:691">時諸會者，聞佛所說，感念大恩，專心剋勵，思惟四諦諸法出要，</s>
    <s id="1:692">有得須陀洹、斯陀含、阿那含、阿羅漢者，</s>
    <s id="1:693">有種辟支佛善根因緣者，</s>
    <s id="1:694">有發無上正真道意者，</s>
    <s id="1:695">有得住不退地者，</s>
    <s id="1:696">咸共歡喜，頂戴奉行。</s>
    <s id="1:697">賢愚經卷第八</s>
  </p>
</text>
