<?xml version='1.0' encoding='utf-8'?>
<text>
  <p id="1">
    <s id="1:1">（六）恒伽達品第六</s>
    <s id="1:2">如是我聞：一時</s>
    <s id="1:3">佛在羅閱祇竹園精舍。</s>
    <s id="1:4">是時國中有一輔相，</s>
    <s id="1:5">其家大富，</s>
    <s id="1:6">然無兒子。</s>
    <s id="1:7">時恒河邊，</s>
    <s id="1:8">有摩尼跋羅天祠，</s>
    <s id="1:9">合土人民，皆悉敬奉。</s>
    <s id="1:10">時此輔相，往詣祠所，</s>
    <s id="1:11">而禱之言：</s>
    <s id="1:12">「我無子息，</s>
    <s id="1:13">承聞天神，功德無量，</s>
    <s id="1:14">救護群生，能與其願，</s>
    <s id="1:15">今故自歸。</s>
    <s id="1:16">若蒙所願，願賜一子，</s>
    <s id="1:17">當以金銀校飾天身，</s>
    <s id="1:18">及以名香塗治神室；</s>
    <s id="1:19">如其無驗，</s>
    <s id="1:20">當壞汝廟</s>
    <s id="1:21">屎塗汝身。」</s>
    <s id="1:22">天神聞已，</s>
    <s id="1:23">自思惟言：</s>
    <s id="1:24">「此人豪富，力勢強盛，</s>
    <s id="1:25">非是凡品，得為其子。</s>
    <s id="1:26">我德尠少，</s>
    <s id="1:27">不能與願。</s>
    <s id="1:28">願若不果，</s>
    <s id="1:29">必見毀辱。」</s>
    <s id="1:30">廟神便復往白摩尼跋羅。</s>
    <s id="1:31">摩尼跋羅其力不辦，</s>
    <s id="1:32">自詣毘沙門王啟白此事。</s>
    <s id="1:33">毘沙門言：「亦非我力能使有子，</s>
    <s id="1:34">當詣天帝從求斯願。 」毘沙門王即時上天啟帝釋曰：</s>
    <s id="1:35">「我有一臣摩尼跋羅，近日見語云：</s>
    <s id="1:36">『王舍城有一輔相，從其求子，</s>
    <s id="1:37">結立重誓，若願得遂，</s>
    <s id="1:38">倍加供養，</s>
    <s id="1:39">所願若違，</s>
    <s id="1:40">當破我廟</s>
    <s id="1:41">而毀辱之。』</s>
    <s id="1:42">彼人豪兇，必能如是，</s>
    <s id="1:43">幸望天王，令其有子。」</s>
    <s id="1:44">帝釋答曰：</s>
    <s id="1:45">「斯事至難，</s>
    <s id="1:46">當覓因緣。」</s>
    <s id="1:47">時有一天，五德離身，</s>
    <s id="1:48">臨命欲盡，</s>
    <s id="1:49">帝釋告曰：</s>
    <s id="1:50">「卿命垂終，</s>
    <s id="1:51">可願生彼輔相之家？」</s>
    <s id="1:52">天子答言：</s>
    <s id="1:53">「意欲出家奉修正行，</s>
    <s id="1:54">若生尊榮，</s>
    <s id="1:55">離俗則難，</s>
    <s id="1:56">欲在中流莫遂所志。」</s>
    <s id="1:57">帝釋復曰：</s>
    <s id="1:58">「但往生彼，</s>
    <s id="1:59">若欲學道，</s>
    <s id="1:60">吾當相佐。</s>
    <s id="1:61">天子命終，</s>
    <s id="1:62">降神受胎輔相之家。</s>
    <s id="1:63">即生出外，形貌端政，</s>
    <s id="1:64">即召相師，為其立字。</s>
    <s id="1:65">相師問曰：</s>
    <s id="1:66">「本於何處求得此兒？」</s>
    <s id="1:67">輔相答言：「昔從恒河天神求之。」</s>
    <s id="1:68">因為作字，為恒伽達。</s>
    <s id="1:69">年漸長大，</s>
    <s id="1:70">志在道法，便啟父母，求索出家。</s>
    <s id="1:71">父母告曰：</s>
    <s id="1:72">「吾今富貴，</s>
    <s id="1:73">產業弘廣，</s>
    <s id="1:74">唯汝一子，</s>
    <s id="1:75">當嗣門戶。</s>
    <s id="1:76">遣吾存活，終不相聽。」</s>
    <s id="1:77">兒不從志深自惆悵，</s>
    <s id="1:78">便欲捨身更求凡處，</s>
    <s id="1:79">於中求出，</s>
    <s id="1:80">必極易也。</s>
    <s id="1:81">於是密去，</s>
    <s id="1:82">自墜高巖；</s>
    <s id="1:83">既墮在地，</s>
    <s id="1:84">無所傷損。</s>
    <s id="1:85">復至河邊，</s>
    <s id="1:86">投身水中；</s>
    <s id="1:87">水還漂出，</s>
    <s id="1:88">亦無所苦。</s>
    <s id="1:89">復取毒藥， 而吞噉之；</s>
    <s id="1:90">毒氣不行，</s>
    <s id="1:91">無由致死。</s>
    <s id="1:92">復作是念：</s>
    <s id="1:93">「當犯官法</s>
    <s id="1:94">為王所殺。」</s>
    <s id="1:95">值王夫人及諸婇女，出宮</s>
    <s id="1:96">到園池中洗浴，</s>
    <s id="1:97">皆脫衣服，置林樹間。</s>
    <s id="1:98">時恒伽達密入林中，</s>
    <s id="1:99">取其服飾抱持而出。</s>
    <s id="1:100">門監見之，</s>
    <s id="1:101">將往白阿闍世王。</s>
    <s id="1:102">王聞此事，</s>
    <s id="1:103">瞋恚隆盛，</s>
    <s id="1:104">便取弓箭，</s>
    <s id="1:105">自手射之，</s>
    <s id="1:106">而箭還反，</s>
    <s id="1:107">正向王身；</s>
    <s id="1:108">如是至三，不能使中。</s>
    <s id="1:109">王怖投弓，</s>
    <s id="1:110">問彼人言：「卿是天龍鬼神乎？」</s>
    <s id="1:111">恒伽達言：「賜我一願，</s>
    <s id="1:112">乃敢自陳。」</s>
    <s id="1:113">王曰：「當與。」</s>
    <s id="1:114">恒伽達言：</s>
    <s id="1:115">「我非是天，亦非龍鬼，</s>
    <s id="1:116">是王舍國輔相之兒。</s>
    <s id="1:117">我欲出家，</s>
    <s id="1:118">父母不聽，</s>
    <s id="1:119">故欲自殺更生餘處。</s>
    <s id="1:120">投巖、</s>
    <s id="1:121">赴河、</s>
    <s id="1:122">飲毒不死，</s>
    <s id="1:123">故犯王法，望得危命。</s>
    <s id="1:124">王今加害，</s>
    <s id="1:125">復不能傷，</s>
    <s id="1:126">事情如是，</s>
    <s id="1:127">何酷之甚！</s>
    <s id="1:128">願見顧愍聽我為道。」</s>
    <s id="1:129">王尋告曰：「聽汝出家修學聖道。」</s>
    <s id="1:130">因復將之，共到佛所，</s>
    <s id="1:131">啟白世尊，如向之事。</s>
    <s id="1:132">於時如來，聽為沙門，</s>
    <s id="1:133">法衣在體，便成比丘。</s>
    <s id="1:134">佛為說法，</s>
    <s id="1:135">心意開暢，</s>
    <s id="1:136">成羅漢道，</s>
    <s id="1:137">三明六通，</s>
    <s id="1:138">具八解脫。</s>
    <s id="1:139">阿闍世王尋白佛言：</s>
    <s id="1:140">「此恒伽達者，先世之時，種何善根，</s>
    <s id="1:141">投山不死，</s>
    <s id="1:142">墮水不溺，</s>
    <s id="1:143">食毒無苦，</s>
    <s id="1:144">箭射無傷，</s>
    <s id="1:145">加遇聖尊得度生死？」</s>
    <s id="1:146">佛告王曰：</s>
    <s id="1:147">「乃往過去無數世時，</s>
    <s id="1:148">有一大國，名波羅㮈，</s>
    <s id="1:149">其王名梵摩達，</s>
    <s id="1:150">將諸宮人，</s>
    <s id="1:151">林中遊戲，</s>
    <s id="1:152">諸婇女輩，激聲而歌。</s>
    <s id="1:153">外有一人，高聲和之，</s>
    <s id="1:154">王聞其聲，</s>
    <s id="1:155">便生瞋妬，</s>
    <s id="1:156">遣人捕來勅使殺之。</s>
    <s id="1:157">時有大臣，從外邊來，</s>
    <s id="1:158">見此一人，而被囚執，</s>
    <s id="1:159">便問左右：『何緣乃爾？』</s>
    <s id="1:160">其傍諸人，具列事狀。</s>
    <s id="1:161">臣曰：『且停！</s>
    <s id="1:162">待我見王。』</s>
    <s id="1:163">大臣進入，啟白王言：</s>
    <s id="1:164">『彼人之罪，不至深重，何以殺之？</s>
    <s id="1:165">雖和其音，而不見形，</s>
    <s id="1:166">既無交通奸婬之事，</s>
    <s id="1:167">幸願垂矜，</s>
    <s id="1:168">匃其生命。』</s>
    <s id="1:169">王不能違，赦不刑戮。</s>
    <s id="1:170">其人得脫，奉事大臣， 懃謹無替。</s>
    <s id="1:171">如是承給，經歷多年，便自思惟：</s>
    <s id="1:172">『婬欲傷人，利於刀劍，</s>
    <s id="1:173">我今困厄，</s>
    <s id="1:174">皆由欲故。』</s>
    <s id="1:175">即語大臣：『聽我出家遵修道業。』</s>
    <s id="1:176">大臣答曰：</s>
    <s id="1:177">『不敢相違，</s>
    <s id="1:178">學若成道，</s>
    <s id="1:179">還來相見。』</s>
    <s id="1:180">即詣山澤，</s>
    <s id="1:181">專思妙理，</s>
    <s id="1:182">精神開悟，成辟支佛；</s>
    <s id="1:183">還來城邑，</s>
    <s id="1:184">造大臣家。</s>
    <s id="1:185">大臣歡喜，</s>
    <s id="1:186">請供養之，甘饍妙服， 四事無乏。</s>
    <s id="1:187">時辟支佛，於虛空中，</s>
    <s id="1:188">現神變化，身出水火，放大光明，</s>
    <s id="1:189">大臣見之，</s>
    <s id="1:190">欣然無量，</s>
    <s id="1:191">便立誓願：『</s>
    <s id="1:192">由吾恩故，命得全濟，</s>
    <s id="1:193">使我世世富貴長壽，</s>
    <s id="1:194">殊勝奇特，數千萬倍，</s>
    <s id="1:195">令我智德相與共等。』」</s>
    <s id="1:196">佛告王曰：</s>
    <s id="1:197">「時彼大臣，救活一人，</s>
    <s id="1:198">令得道者，今恒伽達是。</s>
    <s id="1:199">由是因緣，</s>
    <s id="1:200">所生之處，</s>
    <s id="1:201">命不中夭，</s>
    <s id="1:202">今值我時，逮致應真。」</s>
    <s id="1:203">佛說此已，諸在會者，信敬歡喜，頂受奉行。</s>
  </p>
</text>
