<?xml version='1.0' encoding='utf-8'?>
<text>
  <p id="1">
    <s id="1:1">[221b.5]འདི་སྐད་བདག་གིས་ཐོས་པའི་དུས་གཅིག་ན། </s>
  </p>
  <p id="2">
    <s id="2:1">བཅོམ་ལྡན་འདས་རྒྱལ་པོའི་ཁབ་བྱ་ཀ་ལན་ད་ཀ་གནས་པ་འོད་མའི་ཚལ་ན་དགེ་སློང་གྲངས་མེད་པ་དང་ཐབས་ཅིག་ཏུ་བཞུགས་སོ། །</s>
  </p>
  <p id="3">
    <s id="3:1">དེའི་ཚེ་ཡུལ་དེ་ན་</s>
    <s id="3:2">བྲམ་ཟེ་ཤིན་ཏུ་དབུལ་ཞིང་ཕོངས་པ་ཅི་ཡང་མི་བདོག་པ་ཞིག་ཡོད་དེ།</s>
  </p>
  <p id="4">
    <s id="4:1">བྲམ་ཟེ་ཕོངས་ [221b.6]ཆེས་ནས་ཀུན་ལ་ཅི་ལྟར་བྱས་ན་ཚེ་འདི་ལ་ལོངས་སྤྱོད་དང་ལྡན་པར་འགྱུར་ཞེས་དྲིས་སོ། །</s>
  </p>
  <p id="5">
    <s id="5:1">དེ་ལ་མི་ཞིག་གིས་སྨྲས་པ།</s>
    <s id="5:2">ཅི་ཁྱོད་མི་ཤེས་སམ།</s>
    <s id="5:3">སངས་རྒྱས་བཅོམ་ལྡན་འདས་ཞེས་བྱ་བ་ད་ལྟར་འཇིག་རྟེན་དུ་གཤེགས་ཏེ།</s>
  </p>
  <p id="6">
    <s id="6:1">སེམས་ཅན་ཐམས་ཅད་ལ་ཕན་པའི་དོན་མཛད་དོ། །</s>
  </p>
  <p id="7">
    <s id="7:1">དེའི་ [221b.7]ཉེ་གནས་འོད་སྲུང་ཆེན་པོ་དང་མཽད་གལ་ཡ་ན་དང་ཤཱ་རིའི་བུ་དང་། མ་འགགས་པ་ལ་སོགས་པ་འཕགས་པ་བཞི་ཡང་</s>
    <s id="7:2">རྟག་ཏུ་དབུལ་ཕོངས་པ་ལ་ཕན་པའི་དོན་བྱེད་ཀྱིས།</s>
    <s id="7:3">གལ་ཏེ་ཁྱོད་དད་པའི་སེམས་ཀྱིས་འཕགས་པ་དེ་དག་ལ་ཞལ་ཟས་ཀྱིས་མཆོད་ན</s>
  </p>
  <p id="8">
    <s id="8:1">འཕགས་པ་དེ་དག་གིས་ཚེ་ [222a.1]འདི་ཉིད་ལ་ཅི་དང་ཅི་འདོད་པ་དེ་དང་དེ་དག་དང་ལྡན་པར་མཛད་དོ་ཞེས་སྨྲས་སོ། །</s>
  </p>
  <p id="9">
    <s id="9:1">དེའི་ཚེ་ན་བྲམ་ཟེས་མི་དེས་སྨྲས་པ་ཐོས་ནས། </s>
  </p>
  <p id="10">
    <s id="10:1">རབ་ཏུ་དགའ་སྟེ་</s>
    <s id="10:2">ཀུན་ཏུ་རྒྱུ་ཞིང་སློང་མོ་དང་། གླ་ཟོས་ནས་</s>
    <s id="10:3">ནོར་ཅུང་ཟད་ཅིག་སྙེད་དེ་</s>
    <s id="10:4">ཕྱིར་ཁྱིམ་དུ་འོངས་ནས་</s>
    <s id="10:5">ཞལ་ཟས་སྦྱར་ཏེ།</s>
  </p>
  <p id="11">
    <s id="11:1">འཕགས་པའི་ [222a.2]དགེ་འདུན་རྣམས་སྤྱན་དྲངས་ནས། </s>
  </p>
  <p id="12">
    <s id="12:1">བཤོས་གསོལ་ཏེ་</s>
    <s id="12:2">འཇིག་རྟེན་འདི་ཉིད་ལ་ཕན་པར་རེའོ། །</s>
  </p>
  <p id="13">
    <s id="13:1">དེའི་ཚེ་ན་བྲམ་ཟེ་དེའི་ཆུང་མ་བདེ་བ་ཞེས་བྱ་བ་དེས་</s>
    <s id="13:2">དགེ་འདུན་ལ་བཤོས་གསོལ་ནས་</s>
    <s id="13:3">ཉིན་ཞག་གཅིག་པའི་བསླབ་ཚིགས་མནོས་སོ། །</s>
  </p>
  <p id="14">
    <s id="14:1">དེའི་ཚེ་ན་རྒྱལ་པོ་གསལ་རྒྱལ་</s>
    <s id="14:2">འཆག་ཏུ་སོང་བ་ལས།</s>
    <s id="14:3">[222a.3]ཕྱིར་འོང་བའི་</s>
    <s id="14:4">ལམ་དུ་ཉེས་པ་བྱས་པའི་བཙོན་ཞིག་ ལམ་ཁ་ན་ཤིང་ལ་བཅིངས་ཤིང་འདུག་པ་མཐོང་ངོ་། །</s>
  </p>
  <p id="15">
    <s id="15:1">བཙོན་དེས་རྒྱལ་པོ་གཤེགས་པ་མཐོང་ནས། </s>
  </p>
  <p id="16">
    <s id="16:1">ངུས་ཏེ་ཁ་ཟས་ཞིག་བསླངས་པ་དང་།</s>
    <s id="16:2">རྒྱལ་པོས་ཀྱང་སྦྱིན་ནོ་ཞེས་བྱས་ནས།</s>
  </p>
  <p id="17">
    <s id="17:1">ཕྱིར་ཕོ་བྲང་དུ་གཤེགས་པ་དང་།</s>
    <s id="17:2">བརྗེད་པ་ལས་</s>
    <s id="17:3">[222a.4]དེའི་ནུབ་མོ་ནམ་ཕྱེད་ཙམ་ན་བཙོན་ལ་ཁ་ཟས་སྦྱིན་པ་དྲན་ཏེ།</s>
  </p>
  <p id="18">
    <s id="18:1">ཁ་ཟས་བསྐྱལ་བར་བྱས་ནས། </s>
  </p>
  <p id="19">
    <s id="19:1">ཕོ་བྲང་ནང་གི་མི་ནི་གཅིག་ཀྱང་འགྲོ་ཕོད་པ་མེད་དེ། </s>
  </p>
  <p id="20">
    <s id="20:1">ནམ་ཕྱེད་ཙམ་ན་</s>
    <s id="20:2">ཁ་ཟས་བསྐུར་དུ་ལམ་ན་འདྲེ་གདོན་དང་སྲིན་པོའི་འཇིགས་པས་</s>
    <s id="20:3">སྲོག་དང་བསྡོས་ཏེ་འགྲོ་ནུས་པ་མེད་དོ། །</s>
  </p>
  <p id="21">
    <s id="21:1">དེའི་ཚེ་ན་རྒྱལ་ [222a.5]པོས་མི་དེའི་སྡུག་བསྔལ་བ་དང་བཀྲེས་པས་ཉེན་པ་དྲན་ནས། </s>
  </p>
  <p id="22">
    <s id="22:1">དེ་ལ་ཤིན་ཏུ་སྙིང་བརྩེ་ནས། </s>
  </p>
  <p id="23">
    <s id="23:1">ངའི་ཡུལ་འདི་ནས་སུ་ཞིག་བཙོན་དེ་ལ་ཁ་ཟས་བསྐྱལ་དུ་ནུས་ན། </s>
  </p>
  <p id="24">
    <s id="24:1">གསེར་སྲང་སྟོང་སྦྱིན་ནོ། །</s>
  </p>
  <p id="25">
    <s id="25:1">ཞེས་བསྒྲགས་ཀྱང་འགྲོ་ནུས་པ་མ་བྱུང་ངོ་། །</s>
  </p>
  <p id="26">
    <s id="26:1">དེའི་ཚེ་ན་བྲམ་ཟེ་དེའི་ཆུང་མ་བདེ་བ་དེས་གཏམ་ [222a.6]དུ་ཐོས་ན། </s>
  </p>
  <p id="27">
    <s id="27:1">འཇིག་རྟེན་པ་སུ་ཡང་རུང་སྟེ་</s>
    <s id="27:2">ཉིན་ཞག་གཅིག་པའི་བསླབ་ཚིགས་བརྒྱད་མནོས་ནས་</s>
    <s id="27:3">འདྲེ་གདོན་ལ་སོགས་པས་མི་བརྫི་སྟེ། གདོན་ཐམས་ཅད་ཀྱིས་གནོད་པ་བྱེད་མི་ནུས་སོ་</s>
    <s id="27:4">ཞེས་ཐོས་ཀྱིས།</s>
    <s id="27:5">བདག་ནི་རྒྱལ་པོས་གར་བཏང་བར་ཁོ་མོ་འགྲོ་</s>
    <s id="27:6">སྙམ་བསམས་ནས་མཆིས་སོ། །</s>
  </p>
  <p id="28">
    <s id="28:1">དེ་ནས་རྒྱལ་ [222a.7]པོས་བདེ་བ་ལ་</s>
    <s id="28:2">ཁྱོད་ཁ་ཟས་འདི་དག་ཁྱེར་ལ་ཆེ་གེ་མོ་ཞིག་ན་བཙོན་འདུག་པ་དེ་ལ་བྱིན་ཅིག་དང་།</s>
    <s id="28:3">གསེར་སྲང་སྟོང་སྦྱིན་ནོ་ཞེས་དམ་བཅས་སོ་</s>
    <s id="28:4">དེ་ནས་བདེ་བ་རྒྱལ་པོའི་བཀའ་བཞིན་དུ་ཁ་ཟས་ཐོགས་ཏེ</s>
  </p>
  <p id="29">
    <s id="29:1">ཚུལ་ཁྲིམས་དྲན་པར་བྱས་ནས། </s>
  </p>
  <p id="30">
    <s id="30:1">ལམ་དུ་ཞུགས་ཏེ་སོང་སོང་བ་ལས།</s>
    <s id="30:2">གྲོང་ཁྱེར་གྱི་ཕྱི་རོལ་ [222b.1]ཏུ་</s>
    <s id="30:3">སྲིན་མོ་ལམ་པ་དང་ཕྲད་དོ། །</s>
  </p>
  <p id="31">
    <s id="31:1">དེའི་ཚེ་ན་སྲིན་མོ་དེའི་བུ་ལྔ་བརྒྱ་གསར་དུ་བཙས་པས་</s>
    <s id="31:2">བཀྲེས་སྐོམ་གྱིས་ཉེན་ཏེ།</s>
  </p>
  <p id="32">
    <s id="32:1">བདེ་བ་འོང་བ་མཐོང་ནས། </s>
  </p>
  <p id="33">
    <s id="33:1">བཟའ་བར་གཟས་ཏེ། </s>
  </p>
  <p id="34">
    <s id="34:1">དེའི་ཚེ་ན་དགེ་བསྙེན་མ་ཚུལ་ཁྲིམས་མ་ཉམས་པས་</s>
    <s id="34:2">སྲིན་མོས་མཐོང་ནས་སྐྲག་སྟེ།</s>
  </p>
  <p id="35">
    <s id="35:1">དགེ་བསྙེན་མ་ཁྱོད་ཁྱེར་བའི་ཁ་ཟས་ལས་ཅུང་ [222b.2]ཟད་ཅིག་བསླང་ངོ་ཞེས་སྨྲས་པ་དང་།</s>
    <s id="35:2">དགེ་བསྙེན་མས་ཀྱང་ཉུང་ངུ་ཞིག་བྱིན་ཏེ་</s>
  </p>
  <p id="36">
    <s id="36:1">བྱིན་པ་ཉུང་མོད་ཀྱི་</s>
    <s id="36:2">དགེ་བསྙེན་མའི་མཐུས་མང་དུ་སྤྲུལ་པས་སྲིན་མོ་མ་སྨད་ཤིན་ཏུ་འགྲངས་པར་གྱུར་ཏོ། །</s>
  </p>
  <p id="37">
    <s id="37:1">དེ་ནས་སྲིན་མོས་དགེ་བསྙེན་མ་ལ་ཁྱོད་ཅི་མིང་ཞེས་དྲིས་པ་དང་།</s>
    <s id="37:2">ཁོ་མོ་ནི་བདེ་བའོ་ཞེས་སྨྲས་སོ། །</s>
  </p>
  <p id="38">
    <s id="38:1">[222b.3]འོ་ན་ཁོ་མོ་མ་སྨད་ཀྱང་ལྟོགས་པ་ལས་ཁྱོད་ཀྱིས་གསོས་ཀྱིས།</s>
    <s id="38:2">ཁོ་མོ་འདུག་པ་འདི་ན་གསེར་བུམ་པ་གང་ཡོད་ཀྱིས་</s>
    <s id="38:3">ཕྱིར་ལོག་པའི་ལམ་དུ་ཁྱེར་ཅིག །</s>
  </p>
  <p id="39">
    <s id="39:1">ཁྱོད་ཕར་འགྲོ་ན་ཁོ་མོའི་ནུ་མོ་ཨ་ལམ་པ་ཡང་ལམ་ཁ་ན་འདུག་སྟེ། </s>
  </p>
  <p id="40">
    <s id="40:1">ཁྱོད་དང་ཕྲད་ཀྱིས་ཁོ་མོའི་འཕྲིན་དུ་ཁྱོད་བདེའམ།</s>
    <s id="40:2">ཁོ་ [222b.4]མོ་ཡང་བུ་ལྔ་བརྒྱ་བདེ་བར་བཙས་སོ་ཞེས་གྱིས་ཤིག །</s>
    <s id="40:3">དེ་ནས་དགེ་བསྙེན་མ་ལམ་དུ་ཞུགས་ཏེ་སོང་སོང་བ་ལས་</s>
    <s id="40:4">རིང་པོར་མ་ལོན་པར་ཨ་ལམ་པ་དང་ཕྲད་དོ། །</s>
  </p>
  <p id="41">
    <s id="41:1">ཨ་ལམ་པ་ལ་ཕུ་མོའི་འཕྲིན་སྤྲིང་བ་དང་།</s>
    <s id="41:2">བུ་ལྔ་བརྒྱ་བདེ་བར་བཙས་སོ་ཞེས་གཏམ་བྱས་ནས།</s>
  </p>
  <p id="42">
    <s id="42:1">ཨ་ལམ་པ་ [222b.5]དགའ་སྟེ་</s>
  </p>
  <p id="43">
    <s id="43:1">དགེ་བསྙེན་མ་ཁྱོད་ཁོ་མོའི་ཕུ་མོའི་འཕྲིན་དང་གཏམ་སྙན་པ་བྱས་པ་ལེགས་ཀྱིས།</s>
    <s id="43:2">ཁོ་མོ་འདུག་པའི་གནས་འདི་ན་གསེར་བུམ་པ་གང་ཡོད་ཀྱིས་</s>
    <s id="43:3">ཕྱིར་ལོག་པའི་ལམ་དུ་ཁྱེར་ཅིག །</s>
  </p>
  <p id="44">
    <s id="44:1">ཁོ་མོ་ཅག་གི་མིང་པོ་ཅིག་ཀྱང་ལམ་ཁ་ན་འདུག་གི །</s>
    <s id="44:2">དེ་དང་ཕྲད་ན་ཁོ་མོ་ཅག་སྤུན་གཉིས་ [222b.6]ཀྱི་འཕྲིན་དང་། བུ་ལྔ་བརྒྱ་བཙས་པའི་གཏམ་ཡང་གྱིས་ཤིག་ཅེས་བསྒོ་ནས་སོང་ངོ་། །</s>
  </p>
  <p id="45">
    <s id="45:1">དེ་ནས་ཡུན་རིང་པོར་མ་ཕྱིན་པར་སྲིང་མོ་གཉིས་ཀྱི་མིང་པོ་དང་ཕྲད་དེ། </s>
  </p>
  <p id="46">
    <s id="46:1">དེ་ལ་བུ་མོ་གཉིས་ཀྱི་འཕྲིན་དང་། བུ་ལྔ་བརྒྱ་བདེ་བར་བཙས་པའི་གཏམ་བྱས་ནས་དེ་</s>
    <s id="46:2">ཡང་རབ་ཏུ་དགའ་སྟེ།</s>
  </p>
  <p id="47">
    <s id="47:1">ཁྱོད་ [222b.7]ཁོ་བོའི་སྲིང་མོ་གཉིས་ཀྱི་གཏམ་དང་ཕྲིན་བྱས་པ་ལེགས་ཀྱིས།</s>
    <s id="47:2">ཁོ་བོ་འདུག་པའི་གནས་འདིར།</s>
    <s id="47:3">གསེར་བུམ་པ་གང་ཡོད་ཀྱིས་</s>
    <s id="47:4">ཕྱིར་ལོག་པའི་ལམ་དུ་ཁྱེར་ཤིག་ཅེས་བསྒོའོ། །</s>
    <s id="47:5">དེ་ནས་དགེ་བསྙེན་མ་ཆས་ཏེ་སོང་སོང་བ་ལས་</s>
    <s id="47:6">བཙོན་དེའི་དྲུང་དུ་ཕྱིན་ཏེ</s>
  </p>
  <p id="48">
    <s id="48:1">ཁ་ཟས་བསྙོད་ནས་ [223a.1]</s>
    <s id="48:2">ཕྱིར་ལོག་པའི་ལམ་དུ་གསེར་བུམ་པ་གསུམ་རྙེད་དོ། །</s>
  </p>
  <p id="49">
    <s id="49:1">རྒྱལ་པོས་ཀྱང་གསེར་སྲང་སྟོང་བྱ་དགར་བྱིན་པས།</s>
    <s id="49:2">བྲམ་ཟེ་དབུལ་པོ་ཁྱོ་ཤུག་གཉིས་ཡུལ་དེ་ན་ཤིན་ཏུ་ཕྱུག་ཅིང་ནོར་མང་བར་གྱུར་པས།</s>
    <s id="49:3">ལྷག་པར་བསོད་ནམས་བྱེད་ཅིང་རིན་པོ་ཆེ་མང་བར་གྱུར་ཏོ། །</s>
  </p>
  <p id="50">
    <s id="50:1">[223a.2]རྒྱལ་པོས་ཀྱང་དེ་བསོད་ནམས་ལས་གྱུར་པར་ཤེས་ནས་</s>
    <s id="50:2">བློན་པོར་བཅུག་སྟེ་</s>
    <s id="50:3">ཤིན་ཏུ་ཕྱུག་པར་གྱུར་ཏེ།</s>
  </p>
  <p id="51">
    <s id="51:1">ལྷག་པར་བསོད་ནམས་བྱེད་པ་ལ་དད་པའི་སེམས་བསྐྱེད་དེ། </s>
  </p>
  <p id="52">
    <s id="52:1">སངས་རྒྱས་དང་དགེ་འདུན་སྤྱན་དྲངས་ཏེ། </s>
  </p>
  <p id="53">
    <s id="53:1">མཆོད་པ་ཆེན་པོ་བྱས་སོ། །</s>
  </p>
  <p id="54">
    <s id="54:1">དེ་ལ་བཅོམ་ལྡན་འདས་ཀྱིས་ཆོས་བསྟན་ [223a.3]པས་</s>
    <s id="54:2">སེམས་རྣམ་པར་གྲོལ་ཏེ།</s>
  </p>
  <p id="55">
    <s id="55:1">རྒྱུན་དུ་ཞུགས་པའི་འབྲས་བུ་ཐོབ་བོ། །</s>
    <s id="55:2">འཁོར་མང་པོ་དེ་རྣམས་དང་ཀུན་དགའ་བོ་ལ་སོགས་པ་</s>
    <s id="55:3">སངས་རྒྱས་ཀྱིས་གསུངས་པ་ལ་རྗེས་སུ་ཡི་རངས་ནས་མངོན་པར་དགའོ། །</s>
  </p>
  <p id="56">
    <s id="56:1">བྲམ་ཟེ་མོ་བདེ་བའི་ལེའུ་སྟེ་ཉི་ཤུ་དགུ་པའོ།། །།</s>
  </p>
</text>
