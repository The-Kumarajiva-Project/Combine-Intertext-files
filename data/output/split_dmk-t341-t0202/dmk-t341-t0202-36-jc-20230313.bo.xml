<?xml version='1.0' encoding='utf-8'?>
<text>
  <p id="1">
    <s id="1:1">འདི་སྐད་བདག་གིས་ཐོས་པའི་དུས་གཅིག་ན། </s>
    <s id="1:2">བཅོམ་ལྡན་འདས་ [253b.5]མཉན་ཡོད་ན། </s>
    <s id="1:3">རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</s>
    <s id="1:4">དེའི་ཚེ་རྒྱལ་པོ་གསལ་རྒྱལ་ལ་བློན་པོ་ཆེན་པོ་མཁས་པ་རིག་པ་དང་ལྡན་པ་བཙན་ཕྱུག་པ་ཞིག་ཡོད་དེ། </s>
    <s id="1:5">དེའི་ཆུང་མ་སེམས་ཅན་དང་ལྡན་པར་གྱུར་ནས་ཁྱེའུ་ [253b.6]མཚན་དང་ལྡན་པ། </s>
    <s id="1:6">བྱད་གཟུགས་ལེགས་པ་དཔེ་བྱད་ཟླ་མེད་པ་ཞིག་བཙས་ཏེ། </s>
    <s id="1:7">མཚན་མཁན་བོས་ཏེ་བུ་བསྟན་པ་དང་། </s>
    <s id="1:8">མཚན་མཁན་དགའ་བའི་མདངས་ཀྱིས་འདི་སྐད་ཅེས་སྨྲས་སོ། །</s>
    <s id="1:9">བུ་འདི་ནི་བསོད་ནམས་ཀྱི་མཚན་དང་ལྡན་ཏེ། </s>
    <s id="1:10">ཀུན་ལས་འཕགས་ [253b.7]པར་ཡིད་གཞུངས་པ་མཁས་པའི་བློ་དང་ལྡན་ནོ། །</s>
    <s id="1:11">ཁྱེའུའི་ཕས་དེ་སྐད་སྨྲས་པ་ཐོས་ནས། </s>
    <s id="1:12">ཁྱེའུའི་མིང་ཅི་སྐད་གདགས་ཞེས་དྲིས་པ་དང་། </s>
    <s id="1:13">མཚན་མཁན་གྱིས་ཁྱེའུ་འདི་མངལ་དུ་ཆགས་ནས། </s>
    <s id="1:14">ཡ་མཚན་དུ་གྱུར་པ་ཅི་ཡོད་ཅེས་དྲིས་སོ། །</s>
    <s id="1:15">བློན་པོས་སྨྲས་པ། [254a.1]</s>
    <s id="1:16">ཁྱེའུ་འདིའི་མ་སྔོན་རང་བཞིན་འཇམ་ཞིང་དེས་པ་མ་ཡིན་པ་ལས།</s>
    <s id="1:17">བུ་འདི་མངལ་དུ་ཆགས་ནས་ལྷག་པར་འཇམ་དེས་སོ། །</s>
    <s id="1:18">གཞན་གྱི་ཡོན་ཏན་དང་།  ལེགས་པ་བརྗོད་པར་དགའི་ཉེས་པ་བརྗོད་པར་མི་དགའ་ལ།</s>
    <s id="1:19">ཉོན་མོངས་པས་ཕོངས་པ་ལ་བྱམས་ཤིང་ [254a.2]བརྩེ་བར་གྱུར་ཏོ། །</s>
    <s id="1:20">མཚན་མཁན་གྱིས་སྨྲས་པ། </s>
    <s id="1:21">འདི་བུའི་ཡོན་ཏན་ཡིན་ནོ། །</s>
    <s id="1:22">བུའི་མིང་མི་གདུང་བ་ཞེས་བཏགས་སོ། །</s>
    <s id="1:23">དེ་ནས་གསོས་བསྐྱེད་དེ་ཆེར་སྐྱེས་ནས། </s>
    <s id="1:24">སྟོབས་ཀྱང་གྱད་སྟོབས་པོ་ཆེའི་ཚད་དུ་ཕྱིན་ཏེ། </s>
    <s id="1:25">གཅིག་པུས་མི་སྟོང་ཐུབ་པ་ནམ་མཁའ་ལ་བྱ་ [254a.3]འཕུར་བ་ཡང་མཆོངས་པས་ཟིན་ཏེ། </s>
    <s id="1:26">མགྱོགས་ཁྱད་ཀྱང་རྟ་དང་བང་མཉམ་པས། </s>
    <s id="1:27">བུ་དེ་ལ་ལྷག་པར་སྡུག་ཅིང་བྱམས་པར་གྱུར་ཏོ། །</s>
    <s id="1:28">དེའི་ཚེ་ན་ཡུལ་དེ་ན་བྲམ་ཟེ་མཁས་པའི་རིག་པ་དང་ལྡན་པ་མང་དུ་ཐོས་པ། </s>
    <s id="1:29">གཙུག་ལག་ལ་མཁས་པ་ཞིག་ཡོད་དེ། </s>
    <s id="1:30">བྲམ་ཟེ་དེ་ [254a.4]ལ་སློབ་མ་ལྔ་བརྒྱ་ཙམ་རྟག་ཏུ་རྗེས་སུ་སློབ་བོ། །</s>
    <s id="1:31">དེའི་ཚེ་ན་བློན་པོ་དེ་དག་ཀྱང་བུ་ཁྲིད་དེ། </s>
    <s id="1:32">བྲམ་ཟེ་ལ་གཏད་ནས་སློབ་ཏུ་བཅུག་གོ། །</s>
    <s id="1:33">ཁྱེའུ་མི་གདུང་བ་སློབ་པ་ལ་འགྲུས་པས་ཉི་མ་གཅིག་བསླབས་ན། </s>
    <s id="1:34">གཞན་ལོར་བསླབ་པ་བས་མཁས་ཏེ། </s>
    <s id="1:35">རིང་པོ་མ་ལོན་པར་ [254a.5]ཐམས་ཅད་ཁོང་དུ་ཆུད་ཅིང་རྟོགས་པར་གྱུར་ཏོ། །</s>
    <s id="1:36">སློབ་དཔོན་བྲམ་ཟེ་དེས་ཀྱང་དེ་ལ་ལྷག་པར་ཡིད་རྟོན་ཏེ། </s>
    <s id="1:37">རྟག་ཏུ་འགྲོགས་ཤིང་ལྷན་ཅིག་ཏུ་འདུག་པས་སློབ་མ་གཞན་དག་ཀྱང་དེ་ལ་བསྟི་སྟང་བྱེད་དོ། །</s>
    <s id="1:38">དེའི་ཚེ་སློབ་དཔོན་བྲམ་ཟེ་དེའི་ཆུང་མས་ཁྱེའུ་དེའི་བྱད་གཟུགས་བཟང་ [254a.6]ཞིང་ལེགས་པ་དང་། </s>
    <s id="1:39">སློབ་པ་ལ་ཡང་གཞན་བས་ལྷག་པར་མཁས་པར་མཐོང་ནས་དེ་ལ་ཆགས་ཏེ   ཡིད་ལ་བཟུང་ཡང་སློབ་མ་རྣམས་དང་མི་བྲལ་ཏེ་ཉིན་མཚན་འགྲོགས་པས་གཏམ་བྱ་བའི་སྐབས་མེད་དེ།</s>
    <s id="1:40">བསམ་པ་ལྟར་མ་གྱུར་བས་རྟག་ཏུ་ཡིད་ལ་གཅགས་པར་གྱུར་ཏོ། ། </s>
    <s id="1:41">[254a.7]དུས་ཕྱི་ཞིག་ན་སྦྱིན་བདག་ཅིག་གིས་སློབ་དཔོན་དེ་དང་། </s>
    <s id="1:42">སློབ་མར་བཅས་སུ་ཟླ་བ་གསུམ་གྱི་བར་དུ་འཚོ་བ་སྦྱར་ནས་མགྲོན་དུ་གཉེར་ཏོ། །</s>
    <s id="1:43">དེའི་ཚེ་ན་སློབ་དཔོན་བྲམ་ཟེ་ཆུང་མ་དང་གཉིས་འདི་སྐད་ཅེས་བགྲོས་སོ། །</s>
    <s id="1:44">ཁོ་བོ་ནི་སློབ་མ་དང་བཅས་སུ་སྦྱིན་བདག་གིས་ཟླ་བ་གསུམ་ [254b.1]གྱི་བར་དུ་འཚོ་བ་སྦྱར་རོ་ཞེས་བོས་ཀྱིས། </s>
    <s id="1:45">ད་སློབ་མ་ལས་གཅིག་ཅིག་ཕྱི་ན་ལས་སུ་བསྐོས་ཏེ། </s>
    <s id="1:46">བཞག་པའི་རིགས་སམ་ཞེས་ཆུང་མ་ལ་སྨྲས་པ་དང་། </s>
    <s id="1:47">ཆུང་མ་དགའ་ནས་བྲམ་ཟེ་ལ་འདི་སྐད་ཅེས་སྨྲས་སོ། །</s>
    <s id="1:48">ཁྱིམ་གྱི་སོ་ཚིས་དང་བྱ་བ་མང་པོ་ལ་ཤེས་པ་མཁས་པ་ལྡན་པ་ [254b.2]ཞིག་གིས་བྱ་དགོས་པས། </s>
    <s id="1:49">ཁྱེའུ་མི་གདུང་བ་ཡིད་བརྟན་ཏེ་ཕྱིར་བཞག་པའི་རིགས་སོ་ཞེས་སྨྲས་ནས། </s>
    <s id="1:50">བྲམ་ཟེས་ཀྱང་ཁྱེའུ་མི་གདུང་བ་ཁྱོད་ཀྱིས་ཕྱིར་འདུག་ལ་ཁྱིམ་གྱི་སོ་ཚིས་དང་ཞལ་ཏ་བྱོས་ཤིག །</s>
    <s id="1:51">ཁོ་བོ་ནི་སྦྱིན་བདག་གིས་བོས་པས་འགྲོའོ་ཞེས་བསྒོའོ། ། [254b.3]</s>
    <s id="1:52">ཁྱེའུ་མི་གདུང་བ་ཡང་སློབ་དཔོན་གྱིས་བསྒོ་བ་བཞིན་དུ་ཕྱིར་འདུག་གོ། །</s>
    <s id="1:53">དེའི་ཚེ་ན་སློབ་དཔོན་བྲམ་ཟེ་སློབ་མ་དང་བཅས་ཏེ་སོང་བའི་འོག་ཏུ་བྲམ་ཟེའི་ཆུང་མ་དེ་རབ་ཏུ་དགའ་མགུ་ནས་ཤིན་ཏུ་བྱི་བདར་བྱས་ཏེ། </s>
    <s id="1:54">བསླུ་བའི་རྣམ་པས་ཁྱེའུ་དང་སྨྲས་ཀྱང་མི་གདུང་བས་སྲན་བཙུགས་ཏེ་ [254b.4]སེམས་མ་གྱུར་ཏོ། །</s>
    <s id="1:55">དེ་ནས་འདོད་ཆགས་ཀྱི་སེམས་སྐྱེས་ནས་ཚིག་དྲང་པོར་སྨྲས་ཏེ། </s>
    <s id="1:56">ཁོ་མོ་ནི་ཁྱོད་ལ་ཆགས་ཀྱང་སྔན་ཅད་སྐབས་མེད་དོ། །</s>
    <s id="1:57">ད་ནི་སློབ་དཔོན་ཡང་སོང་ནས་ཆེད་དུ་ཁྱོད་ཕྱིར་བཞག་པ་ཡིན་གྱིས།</s>
    <s id="1:58">ད་ནི་དབེན་ཞིང་སྐབས་ལ་བབ་སྟེ།</s>
    <s id="1:59">ཁོ་མོའི་ཡིད་དང་སྦྱོར་ཅིག་ཅེས་ [254b.5]བསྒོའོ། །</s>
    <s id="1:60">མི་གདུང་བས་སྨྲས་པ།</s>
    <s id="1:61">བདག་ནི་བྲམ་ཟེ་ཡིན་པས་བྲམ་ཟེའི་ཆོས་ཀྱིས་སློབ་དཔོན་གྱི་ཆུང་མ་དང་ཉལ་དུ་མི་རུང་སྟེ།</s>
    <s id="1:62">གལ་ཏེ་འདི་འདྲ་བ་ཞིག་བྱས་ན་  བྲམ་ཟེ་མ་ཡིན་པས་བདག་ཤི་ཡང་བླའི་འདི་ནི་མི་ཕོད་དོ་ཞེས་སྨྲས་པ་དང་། </s>
    <s id="1:63">སློབ་དཔོན་གྱི་ཆུང་མ་རེ་བ་ལྟར་མ་གྱུར་ [254b.6]པས། </s>
    <s id="1:64">ངོ་ཚ་ཞིང་སྐྱེངས་ནས། </s>
    <s id="1:65">ཁོན་དུ་བཟུང་སྟེ་དཀྲུགས་བྱ་བར་བསམས་ནས། </s>
    <s id="1:66">སློབ་དཔོན་ཕྱིར་འོང་དུ་ཉེ་བ་ན། </s>
    <s id="1:67">གོས་ཀྱང་དྲལ་གདོང་ཡང་སྤར་མོས་བྲད་ནས། </s>
    <s id="1:68">ས་རྡུལ་གྱིས་གོས་ཤིང་སྨ་བབ་པ་ལྟར་ཅང་མི་སྨྲ་བར་ས་ལ་ཉལ་ལོ། །</s>
    <s id="1:69">དེ་ནས་སློབ་དཔོན་བྲམ་ཟེ་སླར་འོངས་ནས། </s>
    <s id="1:70">[254b.7]ཁྱིམ་དུ་ཞུགས་པ་དང་། </s>
    <s id="1:71">ཆུང་མ་དེ་འདྲ་བར་འདུག་པ་མཐོང་ནས། </s>
    <s id="1:72">ཅིའི་ཕྱིར་ཁྱོད་འདི་ལྟར་གྱུར་ཅེས་དྲིས་པ་དང་། </s>
    <s id="1:73">ཆུང་མས་མཆི་མ་བླགས་ནས་དྲི་བའི་རིན་མི་ཆོག་གོ་ཞེས་སྨྲས་སོ། །</s>
    <s id="1:74">སློབ་དཔོན་བྲམ་ཟེས་ཅི་ཉེས་པ་སྨྲོས་ཤིག་ཅེས་ནན་ཏན་གྱིས་དྲིས་པ་དང་</s>
    <s id="1:75">ཆུང་མ་ངུས་ [255a.1]ཏེ་འདི་སྐད་ཅེས་སྨྲས་སོ། །</s>
    <s id="1:76">ཁྱོད་ཀྱིས་རྟག་ཏུ་བསྟོད་པའི་མི་གདུང་བ་དེ་ནི། </s>
    <s id="1:77">ཁྱོད་སོང་བའི་འོག་ཏུ་རྟག་པར་ཁོ་མོ་ལ་ཉལ་བར་བསྒྲུབས་ཏེ། </s>
    <s id="1:78">ཁོ་མོ་མ་བཏུབ་པས་ཁོ་མོའི་གོས་ཀྱང་དྲལ།</s>
    <s id="1:79">གདོང་ལ་ཡང་རྨ་ཕྱུང་བ་ཡིན་ཏེ།</s>
    <s id="1:80">ཁྱོད་ལ་འདི་འདྲ་བའི་སློབ་ [255a.2]མ་བདོག་གམ།</s>
    <s id="1:81">བྲམ་ཟེས་དེ་སྐད་ཅེས་ཐོས་ནས།</s>
    <s id="1:82">ཤིན་ཏུ་ཁྲོས་ཏེ། </s>
    <s id="1:83">ཆུང་མ་ལ་འདི་སྐད་ཅེས་སྨྲས་སོ། །</s>
    <s id="1:84">མི་གདུང་བ་འདི་སྟོབས་ནི་གཅིག་པུས་ཀྱང་མི་སྟོང་ཡང་ཐུབ་ལ།</s>
    <s id="1:85">བློན་པོ་ཆེན་པོའི་བུ་ཡིན་ཏེ།</s>
    <s id="1:86">ཆོ་རིགས་བཙུན་པས་ཉེས་པ་ཞིག་བྱས་ན་ཡང་བགས་ [255a.3]ཀྱིས་བྱ་དགོས་སོ་ཞེས་སྨྲས་ནས། </s>
    <s id="1:87">མི་གདུང་བའི་དྲུང་དུ་སོང་སྟེ། </s>
    <s id="1:88">ཅི་རིགས་པར་སྙན་པའི་ཚིག་གིས་སྤྲོ་བ་བསྐྱེད་ནས། </s>
    <s id="1:89">ཁོ་བོ་སོང་བའི་འོག་ཏུ་ལས་ཆེན་པོ་དང་ཉོན་མ་མོངས་སམ་ཞེས་གཏམ་དྲིས་ནས། </s>
    <s id="1:90">འདི་སྐད་ཅེས་བསྒོའོ། །</s>
    <s id="1:91">ཁྱོད་ཀྱིས་སྔ་ཕྱིར་ཁོ་བོ་ལ་ཆུ་གང་གིས་ [255a.4]སྙིང་བརྩེ་སྟེ། </s>
    <s id="1:92">ཁྱོད་ཀྱི་དྲིན་ནི་རྟག་ཏུ་དྲན་པས།</s>
    <s id="1:93">ད་ནི་ཁྱོད་ལ་གསང་བའི་ཆོས་གཅིག་པུ་ཞིག་ཡོད་པ་སྔོན་ཅད་མ་བསྟན་པ་ཁྱོད་ལ་བསྟན་གྱིས།</s>
    <s id="1:94">གལ་ཏེ་ཁྱོད་ཀྱིས་དེ་བཞིན་དུ་བྱས་ན་ གདོན་མི་ཟ་བར་ཚངས་པའི་ལྷར་སྐྱེའོ། ། ཞེས་སྨྲས་སོ། །</s>
    <s id="1:95">ཁྱེའུ་མི་གདུང་བས་པུས་མོ་ [255a.5]ས་ལ་བཙུགས་ཏེ། </s>
    <s id="1:96">བསྟན་པར་གསོལ་པ་དང་། </s>
    <s id="1:97">མི་གདུང་བ་ལ་འདི་སྐད་ཅེས་བསྒོའོ། །</s>
    <s id="1:98">ཁྱོད་ཉིན་ཞག་བདུན་གྱིས་དགེ་བ་བསྲུངས་ཏེ་མི་སྟོང་གི་མགོ་བཅད་ནས་</s>
    <s id="1:99">སོར་མོ་རེ་རེ་ཞིང་བླངས་ནས་</s>
    <s id="1:100">སོར་མོ་སྟོང་གིས་ལུས་ཀྱི་འཕྲེང་བ་བྱས་ན</s>
    <s id="1:101">དེའི་ཚེ་ཚངས་པའི་ལྷ་མངོན་སུམ་དུ་ [255a.6]མཐོང་སྟེ།</s>
    <s id="1:102">ཚེ་འཕོས་མ་ཐག་ཏུ་ཚངས་པའི་ལྷར་སྐྱེའོ་ཞེས་ལུང་བསྟན་ཏོ། །</s>
    <s id="1:103">ཁྱེའུ་མི་གདུང་བས་སློབ་དཔོན་གྱིས་དེ་སྐད་བསྟན་པ་ཐོས་ནས་ཐེ་ཙོམ་སྐྱེས་ཏེ། </s>
    <s id="1:104">སློབ་དཔོན་ལ་འདི་སྐད་ཅེས་གསོལ་ཏོ། །</s>
    <s id="1:105">སྲོག་བཅད་པས་ཚངས་པའི་ལྷར་སྐྱེ་བ་ནི་རིགས་པ་མ་ལགས་སོ། ། [255a.7]</s>
    <s id="1:106">སློབ་དཔོན་གྱིས་སྨྲས་པ། </s>
    <s id="1:107">ཁྱོད་ཅི་ན་ཁོ་བོའི་སློབ་མ་ཡིན་ན་  ཅི་ཁོ་བོས་བསྟན་པའི་མན་ངག་མི་ཉན་ཏམ། </s>
    <s id="1:108">ཅི་སྟེ་ཡིད་མི་ཆེས་ན་  ཁྲེལ་ལྟས་ཡོད་པ་མ་ཡིན་ཏེ</s>
    <s id="1:109">འདིར་མ་འདུག་པར་གར་དགའ་བར་སོང་ཤིག་ཅེས་བསྒོ་ནས། </s>
    <s id="1:110">གསང་སྔགས་ཀྱིས་བཏབ་སྟེ། </s>
    <s id="1:111">རལ་གྲི་གཅིག་ [255b.1]ས་ལ་བཙུགས་ཏེ། </s>
    <s id="1:112">སྔགས་ཀྱིས་བཏབ་པས། </s>
    <s id="1:113">ཁྱེའུ་མི་གདུང་བ་ཁྲོས་པའི་སེམས་སྐྱེས་ཏེ། </s>
    <s id="1:114">སློབ་དཔོན་གྱིས་ཁྲོས་པར་རིག་ནས། </s>
    <s id="1:115">རལ་གྲི་ལག་ཏུ་བྱིན་ནས་མི་གདུང་བ་རལ་གྲི་ཐོགས་ནས་སྒོར་བརྒྱུགས་ཏེ། </s>
    <s id="1:116">མི་ཕྲད་དགུ་བསད་ནས་སོར་མོ་བཅད་དེ། </s>
    <s id="1:117">ལུས་ཀྱི་འཕྲེང་ [255b.2]བར་བཏགས་པས་ཀུན་གྱིས་སོར་འཕྲེང་ཅན་དུ་བཏགས་སོ། །</s>
    <s id="1:118">ཀུན་ཏུ་གསོད་ཅིང་ཞག་བདུན་དུ་ཕྱིན་པའི་ཉིན་པར་སོར་མོ་དགུ་བརྒྱ་དགུ་བཅུ་རྩ་དགུ་ནི་རྙེད་ཀྱི་སོར་མོ་གཅིག་གིས་བསྣན་ན་གསོད་པའི་གྲངས་ཀྱང་སྟོང་དུ་ཚང་བ་ལས། </s>
    <s id="1:119">མི་ཐམས་ཅད་བྲོས་ཤིང་གབ་པས་གཅིག་ [255b.3]ཀྱང་མི་རྒྱུ་སྟེ། </s>
    <s id="1:120">ཀུན་ཏུ་བཙལ་ཀྱང་མ་རྙེད་དེ། </s>
    <s id="1:121">ཞག་བདུན་གྱི་བར་དུ་ཁ་ཟས་མ་ཟོས་པས་ཁྱེའུའི་མ་བུ་ལ་སྙིང་བརྩེ་ནས་ཁ་ཟས་སྐྱེལ་དུ་བཏང་ན། </s>
    <s id="1:122">ཐམས་ཅད་འཇིགས་པས་གཅིག་ཀྱང་མ་སྤོབས་སོ། །</s>
    <s id="1:123">དེ་ནས་ཁྱེའུའི་མ་ཉིད་ཁ་ཟས་ཐོགས་ཏེ། </s>
    <s id="1:124">བུའི་དྲུང་དུ་སོང་བ་ལས་ [255b.4]རྒྱང་མ་ནས་མ་འོངས་པ་མཐོང་བ་དང་། </s>
    <s id="1:125">མའི་ཐོག་ཏུ་བརྒྱུགས་ཏེ། </s>
    <s id="1:126">གསད་པར་གཟས་པ་ལས། </s>
    <s id="1:127">དེ་ལ་མས་སྲི་ཞུ་མེད་པར་ཁྱོད་ཅི་ལོག་པས་བསམས་ཏེ། </s>
    <s id="1:128">མཚམས་མེད་པའི་ལས་བྱེད་ཅིང་། </s>
    <s id="1:129">མ་གསོད་དམ་ཞེས་སྨྲས་པ་དང་། </s>
    <s id="1:130">ཕྱིར་མ་ལ་འདི་སྐད་ཅེས་སྨྲས་སོ། ། </s>
    <s id="1:131">[255b.5]བདག་ནི་སློབ་དཔོན་གྱིས་བསྟན་པ་བཞིན་དུ་ཉིན་ཞག་བདུན་གྱིས་སོར་མོ་སྟོང་ཁམ་སྐོངས་ཏེ། </s>
    <s id="1:132">སོར་མོ་སྟོང་དུ་ཚང་ན་ཚངས་པའི་ལྷར་སྐྱེ་བས་སོར་མོ་གྲངས་མ་ཚང་སྟེ། </s>
    <s id="1:133">མི་བྱར་མི་རུང་བས་ད་གསད་དགོས་སོ་ཞེས་བྱས་པ་དང་། </s>
    <s id="1:134">དེ་ལ་ཁྱེའུའི་མས་འདི་ལྟར་གྱུར་ན། </s>
    <s id="1:135">ཁོ་མོ་ [255b.6]མི་གསད་པར་སོར་མོ་གཅོད་དུ་མི་རུང་ངམ་ཞེས་བསྒོ་བའི་ཚེ། </s>
    <s id="1:136">བཅོམ་ལྡན་འདས་ཀྱིས་ཀྱང་རྒྱང་མ་ནས་འདུལ་བའི་དུས་ལ་བབ་པར་གཟིགས་ཤིང་མཁྱེན་ནས  དགེ་སློང་ཞིག་ཏུ་སྤྲུལ་ཏེ། </s>
    <s id="1:137">དེའི་ཕྱོགས་སུ་གཤེགས་སོ། །</s>
    <s id="1:138">སོར་འཕྲེང་ཅན་གྱིས་དགེ་སློང་མཐོང་བ་ [255b.7]དང་མ་གསོད་པར་བྱ་བ་བཏང་ནས། </s>
    <s id="1:139">དགེ་སློང་གི་ཐོག་ཏུ་མཆོངས་ཏེ། </s>
    <s id="1:140">གསད་པར་གཟས་སོ། །</s>
    <s id="1:141">སངས་རྒྱས་ཀྱིས་དེ་ལྟར་འོངས་པར་གཟིགས་ནས། </s>
    <s id="1:142">ཞབས་ཀྱིས་དལ་གྱིས་གཤེགས་ཀྱང་སོར་འཕྲེང་ཅན་མཐུ་སྟོབས་གཏུགས་ཏེ། </s>
    <s id="1:143">བརྒྱུགས་ཀྱང་མ་སླེབས་ [256a.1]ནས། </s>
    <s id="1:144">རྒྱང་མ་ནས་དགེ་སློང་ཁྱོད་ཅུང་ཟད་ཅིག་སྡོད་ཅིག་ཅེས་བོས་སོ། །</s>
    <s id="1:145">བཅོམ་ལྡན་འདས་ཀྱིས་ཀྱང་རྒྱང་མ་ནས། </s>
    <s id="1:146">ང་ནི་རྟག་ཏུ་སྡོད་ན་  ཁྱོད་མི་སྡོད་ཞེས་བཀའ་སྩལ་པ་དང་། </s>
    <s id="1:147">སོར་འཕྲེང་ཅན་གྱིས་ཇི་ལྟར་ཁྱོད་ནི་སྡོད་ལ་ཁོ་བོ་ནི་མི་སྡོད་ཅེས་སྨྲས་པ་དང་། </s>
    <s id="1:148">བཅོམ་ [256a.2]ལྡན་འདས་ཀྱིས་འདི་སྐད་ཅེས་བཀའ་སྩལ་ཏོ། །</s>
    <s id="1:149">ངའི་དབང་པོ་རྣམས་ནི་རྟག་ཏུ་ཞི་ཞིང་ཏིང་ངེ་འཛིན་གྱི་དབང་ཐོབ་པས་སྡོད་དོ། །</s>
    <s id="1:150">ཁྱོད་ནི་སློབ་དཔོན་གྱིས་ལོག་པར་བསྟན་ཏེ། </s>
    <s id="1:151">སྡིག་པ་ལ་ཡང་ཡིད་ཆེས་པས། </s>
    <s id="1:152">ཁྱོད་ཀྱིས་སེམས་ཀྱང་བསླུས་ཏེ་མི་སྡོད་པས། </s>
    <s id="1:153">ཉིན་མཚན་ [256a.3]དུ་གསོད་པའི་ལས་བྱེད་དེ། </s>
    <s id="1:154">སྡིག་པ་མཐའ་མེད་པའི་ལས་བྱེད་དོ། །</s>
    <s id="1:155">སོར་འཕྲེང་ཅན་གྱིས་ཐོས་པ་ཙམ་གྱིས་སེམས་ཀྱིས་རྟོགས་ཤིང་ཆུད་དོ། །</s>
    <s id="1:156">རལ་གྲི་ས་ལ་བོར་ཏེ་རྒྱང་མ་ནས་སྐྱབས་སུ་གསོལ་ལོ་ཞེས་ཕྱག་འཚལ་ཏོ། །</s>
    <s id="1:157">དེ་ནས་བཅོམ་ལྡན་འདས་ཀྱང་དེར་གཤེགས་ཏེ་ [256a.4]སངས་རྒྱས་ཀྱི་སྐུར་སྤྲུལ་ནས། </s>
    <s id="1:158">འོད་ཟེར་ལྷང་ངེ་ལྷན་ནེར་མཚན་སུམ་ཅུ་རྩ་གཉིས་ཀྱིས་གསལ་བར་བརྒྱན་པར་བསྟན་ཏོ། །</s>
    <s id="1:159">སོར་འཕྲེང་ཅན་གྱིས་སངས་རྒྱས་ཀྱི་སྐུ་འོད་ཟེར་དང་མཚན་དུ་ལྡན་པ་མཐོང་ནས། </s>
    <s id="1:160">ལུས་ས་ལ་བརྡབས་ནས་ཉེས་པ་མཐོལ་ཞིང་འགྱོད་དེ། </s>
    <s id="1:161">བཅོམ་ [256a.5]ལྡན་འདས་ཀྱིས་ཆོས་བསྟན་པས་ཆོས་ལ་ཆོས་ཀྱི་མིག་རྣམ་པར་དག་པར་གྱུར་ཏོ། །</s>
    <s id="1:162">དད་པས་རབ་ཏུ་བྱུང་བར་གསོལ་པ་དང་། </s>
    <s id="1:163">བཅོམ་ལྡན་འདས་ཀྱིས་ལེགས་པར་འོངས་སོ་ཞེས་བཀའ་སྩལ་པས། </s>
    <s id="1:164">སྐྲ་དང་ཁ་སྤུ་རང་བྱི་སྟེ་དགེ་སློང་དུ་གྱུར་ཏོ། །</s>
    <s id="1:165">དེ་ལ་བཅོམ་ལྡན་ [256a.6]འདས་ཀྱིས་ཅི་རིགས་པའི་ཆོས་བསྟན་པས་སེམས་ཀྱི་དྲི་མ་ཀུན་ཟད་ནས་དགྲ་བཅོམ་པར་གྱུར་ཏེ། </s>
    <s id="1:166">བཅོམ་ལྡན་འདས་ཀྱིས་རྒྱལ་བུ་རྒྱལ་བྱེད་ཀྱི་ཚལ་དུ་ཁྲིད་དོ། །</s>
    <s id="1:167">དེའི་ཚེ་ཡུལ་དེ་ན་གནས་པའི་མི་ལ་སོགས་པའི་སྲོག་ཆགས་ཐམས་ཅད་སོར་འཕྲེང་ཅན་གྱི་མིང་ཐོས་པ་ཙམ་ [256a.7]གྱིས་མི་སྐྲག་པ་མེད་དེ། </s>
    <s id="1:168">མི་དང་སྲོག་ཆགས་སྦྲུམ་མ་རྣམས་ཀྱང་སྐྲག་ནས་  བུ་བཙའ་བའི་ཐབས་མི་ཐུབ་བོ། །</s>
    <s id="1:169">དེའི་ཚེ་བལ་གླང་མོ་ཞིག་བུ་མི་ཕྱིན་པ་དང་། </s>
    <s id="1:170">བཅོམ་ལྡན་འདས་ཀྱིས་སོར་འཕྲེང་ཅན་ལ་བཀའ་སྩལ་པ། </s>
    <s id="1:171">ཁྱོད་བལ་གླང་མོའི་དྲུང་དུ་སོང་ལ་འདི་སྐད་དུ་བདག་ [256b.1]ཐོག་མ་སྐྱེས་ནས་  ད་ཙམ་གྱི་བར་དུ་མི་གཅིག་ཀྱང་མ་བསད་དོ་ཞེས་བདེན་པའི་ཚིག་སྨྲོས་ཤིག་ཅེས་བཀའ་སྩལ་པ་དང་། </s>
    <s id="1:172">སོར་འཕྲེང་ཅན་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
    <s id="1:173">བདག་གིས་ནི་མི་ཡང་མང་དུ་བཀུམ་ན་དེ་སྐད་ཅེས་མ་བཀུམ་ཞེས་བགྱི། </s>
    <s id="1:174">བཅོམ་ [256b.2]ལྡན་འདས་ཀྱིས་བཀའ་སྩལ་པ།</s>
    <s id="1:175">ཁྱོད་ནི་འཕགས་པའི་ཆོས་ལས་སྐྱེས་མ་ཐག་པ་ཞེས་བྱའོ། །</s>
    <s id="1:176">དེ་ནས་སོར་འཕྲེང་ཅན་གོས་ཚགས་བཅོས་ཏེ། </s>
    <s id="1:177">བཅོམ་ལྡན་འདས་ཀྱིས་བཀའ་སྩལ་པ་བཞིན་དུ་བལ་གླང་མོའི་དྲུང་དུ་སོང་སྟེ་  དེ་སྐད་ཅེས་སྨྲས་པས།</s>
    <s id="1:178">བདེ་བར་བཙས་ནས་  སོར་འཕྲེང་ [256b.3]ཅན་ཡང་ཕྱིར་གནས་སུ་འོངས་སོ། །</s>
    <s id="1:179">རྒྱལ་པོ་གསལ་རྒྱལ་དཔུང་གི་ཚོགས་དང་བཅས་ཏེ། </s>
    <s id="1:180">སོར་འཕྲེང་ཅན་འཛིན་དུ་ཆས་པ་ལས། </s>
    <s id="1:181">དཔུང་གི་ཚོགས་འགྲོ་བའི་ལམ་རྒྱལ་བུ་རྒྱལ་བྱེད་ཀྱི་ཚལ་གྱི་དྲུང་དུ་བྱུང་བས། </s>
    <s id="1:182">རྒྱལ་བུ་རྒྱལ་བྱེད་ཀྱི་ཚལ་ན་དགེ་སློང་ལུས་ཐུང་ལ་མི་སྡུག་པ་དབྱངས་ [256b.4]རབ་ཏུ་སྙན་པ་ཞིག་ཡོད་དེ   གཙུག་ལག་ཁང་ན་དབྱངས་བྱེད་པར་དཔུང་གི་ཚོགས་ཀྱིས་ཐོས་ནས། </s>
    <s id="1:183">སྐྱོ་མི་ཤེས་པ་ཙམ་དུ་ཉན་འདོད་དེ། </s>
    <s id="1:184">གླང་པོ་ཆེ་དང་རྟ་ཡང་རྣ་བ་བཏུད་ནས་འགྲོར་མི་བཏུབ་པར་ཉན་ཏོ། །</s>
    <s id="1:185">རྒྱལ་པོ་ཡ་མཚན་ཅན་དུ་གྱུར་ཏེ། </s>
    <s id="1:186">ཅིའི་ཕྱིར་གླང་པོ་ཆེ་དང་རྟ་ལ་སོགས་པ་འགྲོར་ [256b.5]མི་བཏུབ་ཞེས་སྨྲས་པ་དང་། </s>
    <s id="1:187">དབྱངས་སྙན་པ་ཉན་འདོད་པའི་ཕྱིར་འགྲོ་མི་བཏུབ་བོ་ཞེས་གསོལ་ཏོ། །</s>
    <s id="1:188">རྒྱལ་པོས་སྨྲས་པ། </s>
    <s id="1:189">དུད་འགྲོའི་སྐྱེ་གནས་སུ་སྐྱེ་བ་ཡང་འདི་ལྟར་ཆོས་ཉན་པར་དགའ་ན། </s>
    <s id="1:190">བདག་མིའི་ནང་དུ་སྐྱེ་བ་ལྟ་ཅི་སྨོས་ཏེ། </s>
    <s id="1:191">སྐད་ཅིག་ཉན་པར་བྱའོ་ཞེས་རྒྱལ་བུ་རྒྱལ་བྱེད་ [256b.6]ཀྱི་ཚལ་དུ་སོང་ནས། </s>
    <s id="1:192">གླང་པོ་ཆེའི་ཤིང་རྟ་ལས་བབས་ཏེ་རལ་གྲི་ཡང་བཀྲོལ། </s>
    <s id="1:193">གདུགས་ཀྱང་བཞག་ནས་བཅོམ་ལྡན་འདས་གང་ན་བཞུགས་པའི་སྤྱན་སྔར་སོང་སྟེ་</s>
    <s id="1:194">ཕྱིན་པ་དང་། སྤྱི་བོས་ཕྱག་འཚལ་ཏེ།</s>
    <s id="1:195">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
    <s id="1:196">དགེ་སློང་དབྱངས་སྙན་ [256b.7]པ་དེ་སུ་ལགས། </s>
    <s id="1:197">བལྟ་བར་འཚལ་ཏེ། </s>
    <s id="1:198">ཀཱ་ར་ཥཱ་པ་ཎ་སྟོང་ཕྲག་བཞི་བཅུ་ཞིག་ཀྱང་འབུལ་ལོ་ཞེས་གསོལ་པ་དང་། </s>
    <s id="1:199">བཅོམ་ལྡན་འདས་ཀྱིས་རྒྱལ་པོ་ལ་འདི་སྐད་ཅེས་བཀའ་སྩལ་ཏོ། །</s>
    <s id="1:200">སྔར་སྦྱིན་པ་བྱིན་པའི་འོག་ཏུ་ཕྲད་པར་བྱའོ། །</s>
    <s id="1:201">གལ་ཏེ་སྔར་ཕྲད་ན་ཀཱར་ཥཱ་པ་ཎ་ [257a.1]གཅིག་ཀྱང་སྦྱིན་མི་འདོད་པར་གྱུར་ཏོ། །</s>
    <s id="1:202">དེ་ནས་རྒྱལ་པོ་དེ་དང་དགེ་སློང་དེ་ཕྲད་ནས། </s>
    <s id="1:203">ཧ་ཅང་མི་སྡུག་ལ་ཐུང་ཆེས་པས། </s>
    <s id="1:204">ཀཱར་ཥཱ་པ་ཎ་གཅིག་ཙམ་ཡང་སྦྱིན་པའི་སེམས་མ་སྐྱེས་ཏེ། </s>
    <s id="1:205">རྒྱལ་པོས་པུས་མོ་ས་ལ་བཙུགས་ནས། </s>
    <s id="1:206">བཅོམ་ལྡན་འདས་ལ་ [257a.2]འདི་སྐད་ཅེས་གསོལ་ཏོ། །</s>
    <s id="1:207">བཅོམ་ལྡན་འདས་དགེ་སློང་འདིའི་ལུས་ཤིན་ཏུ་མི་སྡུག་ཅིང་ཐུང་ལ། </s>
    <s id="1:208">དབྱངས་ཤིན་ཏུ་སྙན་པ་འདི་སྔོན་ལས་ཅི་ཞིག་བགྱིས་ན། </s>
    <s id="1:209">འདི་ལྟ་བུའི་རྣམ་པར་སྨིན་པ་ཐོབ་པར་གྱུར། </s>
    <s id="1:210">བཅོམ་ལྡན་འདས་ཀྱིས་བཀའ་སྩལ་པ།</s>
    <s id="1:211">ལེགས་པར་ཉོན་ [257a.3]ལ་ཡིད་ལ་ཟུང་ཤིག་དང་བསྟན་པར་བྱའོ། །</s>
    <s id="1:212">སྔོན་འདས་པའི་དུས་ན་སངས་རྒྱས་འོད་སྲུང་ཞེས་བྱ་བ་འཇིག་རྟེན་དུ་གཤེགས་ཏེ། </s>
    <s id="1:213">སེམས་ཅན་གྱི་དོན་མཛད་ནས་མྱ་ངན་ལས་འདས་པའི་འོག་ཏུ་རྒྱལ་པོ་ཀྲྀ་ཀཱི་བྱི་ཞེས་བྱ་བས་རིང་བསྲེལ་བསྡུས་ཏེ། </s>
    <s id="1:214">མཆོད་རྟེན་བརྩིགས་ [257a.4]པར་བྱས་པ་ལས། </s>
    <s id="1:215">ཀླུའི་རྒྱལ་པོ་བཞི་ཞིག་མིར་སྤྲུལ་ཏེ། </s>
    <s id="1:216">རྒྱལ་པོའི་དྲུང་དུ་ལྷགས་ནས། </s>
    <s id="1:217">རིང་བསྲེལ་གྱི་ཕྱིར་མཆོད་རྟེན་བརྩིགས་པ་འདི་རིན་པོ་ཆེ་ལས་བགྱིའམ། </s>
    <s id="1:218">ས་ལས་བགྱི་ཞེས་གསོལ་ཏོ། །</s>
    <s id="1:219">རྒྱལ་པོས་སྨྲས་པ། </s>
    <s id="1:220">མཆོད་རྟེན་ནི་རིན་པོ་ཆེས་བརྩིགས་དགོས་ [257a.5]ན། </s>
    <s id="1:221">རིན་པོ་ཆེ་མང་པོ་མེད་པས་ས་ལས་བྱ་དགོས་སོ། །</s>
    <s id="1:222">གྲུ་བཞི་ངོས་གཅིག་ཀྱང་དཔག་ཚད་ལྔར་ཕྱིན་པ་དང་། </s>
    <s id="1:223">འཕང་དུ་དཔག་ཚད་ཉི་ཤུ་ལྔ་པ་ཀུན་ཏུ་སྣང་བ་ཞིག་བརྩིགས་དགོས་སོ། །</s>
    <s id="1:224">ཀླུའི་རྒྱལ་པོ་དེ་བཞིས་རྒྱལ་པོ་ལ་འདི་སྐད་ཅེས་སྨྲས་སོ། །</s>
    <s id="1:225">བདག་ཅག་བཞི་ [257a.6]ནི་ཀླུའི་རྒྱལ་པོ་ཡིན་ཏེ། </s>
    <s id="1:226">རྒྱལ་པོ་མཆོད་རྟེན་བྱེད་པས་བདག་ཅག་ཀྱང་རིན་པོ་ཆེ་བཏང་སྙམ་མོ། །</s>
    <s id="1:227">རྒྱལ་པོས་དེ་སྐད་ཅེས་སྨྲས་པ་ཐོས་ནས་རབ་ཏུ་དགའ་མགུ་རངས་ཏེ། </s>
    <s id="1:228">འདི་ལྟར་བསྟབས་པ་ལེགས་སོ་ཞེས་སྨྲས་པ་དང་། </s>
    <s id="1:229">ཀླུ་རྣམས་ཀྱིས་ཀྱང་འདི་སྐད་ཅེས་ [257a.7]གསོལ་ཏོ། །</s>
    <s id="1:230">གྲོང་ཁྱེར་ངོས་བཞིའི་ཕྱི་རོལ་ན། </s>
    <s id="1:231">ཆུ་མིག་ཆེན་པོ་བཞི་ཞིག་ཡོད་དེ། </s>
    <s id="1:232">ཤར་ཕྱོགས་ཀྱི་ལོགས་ཀྱི་ཆུ་མིག་ལ་བཅུས་ཏེ། </s>
    <s id="1:233">ཕག་གུ་བྱས་ན་ཐམས་ཅད་བཻདཱུརྱ་སྔོན་པོར་འགྱུར་རོ། །</s>
    <s id="1:234">ལྷོ་ཕྱོགས་ཀྱི་ཆུ་མིག་ལ་ཆུ་བཅུས་ཏེ། </s>
    <s id="1:235">ཕག་གུ་བྱས་ན་ཐམས་ཅད་གསེར་དུ་ [257b.1]འགྱུར་རོ། །</s>
    <s id="1:236">ནུབ་ཕྱོགས་ཀྱི་ཆུ་མིག་ལ་བཅུས་ནས། </s>
    <s id="1:237">ཕག་གུ་བྱས་ན་ཐམས་ཅད་དངུལ་དུ་འགྱུར་རོ། །</s>
    <s id="1:238">བྱང་ཕྱོགས་ཀྱི་ཆུ་མིག་ལ་བཅུས་ཏེ། </s>
    <s id="1:239">ཕག་གུ་བྱས་ན་ཐམས་ཅད་ཤེལ་དཀར་པོར་འགྱུར་རོ་ཞེས་སྨྲས་ཏེ། </s>
    <s id="1:240">རྒྱལ་པོས་དེ་སྐད་ཅེས་སྨྲས་པ་ཐོས་ནས། </s>
    <s id="1:241">ལྷག་ [257b.2]པར་དགའ་མགུ་རངས་ཏེ། </s>
    <s id="1:242">ངོས་བཞིའི་ལག་དཔོན་རེ་རེ་བསྐོས་ནས། </s>
    <s id="1:243">ངོས་རེ་རེ་བྱེད་དུ་བཅུག་པ་ལས།</s>
    <s id="1:244">ངོས་གསུམ་གྱི་ལག་དཔོན་གྱིས་མཆོད་རྟེན་ཉིད་དུ་ཟིན་པ་ན།</s>
    <s id="1:245">ངོས་གཅིག་གི་ལག་དཔོན་གྱིས་ལེ་ལོ་བྱས་པས་ཟིན་དུ་མི་ཉེ་སྟེ། </s>
    <s id="1:246">རྒྱལ་པོ་ཉིད་མཆོད་རྟེན་བྱེད་པ་ [257b.3]ལ་ལྟར་འོངས་ཏེ། </s>
    <s id="1:247">ལེ་ལོ་བྱས་པ་དེ་ལ་ཁྱོད་ཀྱིས་ལེགས་པར་མ་བྱས་པས་མ་ཟིན་ཏེ། </s>
    <s id="1:248">ཆད་པས་གཅོད་དོ་ཞེས་བསྒོ་བ་དང་། </s>
    <s id="1:249">མི་དེ་རྒྱལ་པོ་ལ་ཁྲོས་ནས། </s>
    <s id="1:250">འདི་ལྟ་བུའི་མཆོད་རྟེན་ཧ་ཅང་ཡང་ཆེས་པས་འདི་ནམ་ཡང་མི་ཟིན་ཏོ་ཞེས་གསོལ་ཏོ། །</s>
    <s id="1:251">དེ་ནས་རྒྱལ་པོས་ནན་ [257b.4]ཐུར་བསྐྱེད་པས་ཀུན་གྱིས་ཉིན་མཚན་ལ་བརྩོན་འགྲུས་བྱས་ནས། </s>
    <s id="1:252">དུས་གཅིག་ཏུ་ཅིག་ཅར་ཟིན་ཏོ། །</s>
    <s id="1:253">མཆོད་རྟེན་ངོ་མཚར་དུ་མཐོང་ལ་རིན་པོ་ཆེ་རྣམས་འཚེར་ཞིང་དབྱིབས་ཀྱང་ལྷག་པར་ལེགས་པས། </s>
    <s id="1:254">ངོས་དཔོན་ཁྲོས་པ་དེ་ཡང་ཤིན་ཏུ་དགའ་ནས། </s>
    <s id="1:255">སྔར་ཉེས་པ་རྣམས་ [257b.5]འགྱོད་ཅིང་བཤགས་ཏེ། </s>
    <s id="1:256">གསེར་གྱི་དྲིལ་བུ་གཅིག་མཆོད་རྟེན་གྱི་རྩེ་མོ་ལ་བཏགས་ནས་འདི་སྐད་ཅེས་སྨོན་ལམ་བཏབ་བོ། །</s>
    <s id="1:257">བདག་གང་ནས་གང་དུ་སྐྱེས་ཀྱང་སྒྲ་སྐད་ཤིན་ཏུ་སྙན་པ་དང་། </s>
    <s id="1:258">འགྲོ་བ་ཐམས་ཅད་ཀྱིས་ཐོས་པ་དང་དགའ་བར་ཤོག་ཤིག །</s>
    <s id="1:259">མ་འོངས་ [257b.6]པའི་དུས་ན་སངས་རྒྱས་ཤཱཀྱ་ཐུབ་པ་དང་ཕྲད་དེ  འཁོར་བ་ལས་རྣམ་པར་གྲོལ་བར་ཤོག་ཤིག་ཅེས་སྨོན་ལམ་བཏབ་བོ། །</s>
    <s id="1:260">རྒྱལ་པོ་ཆེན་པོ་དེའི་ཚེ་དེའི་དུས་ན་ངོས་གཅིག་གི་ལག་དཔོན་མཆོད་རྟེན་ཧ་ཅང་ཡང་ཆེས་སོ་ཞེས་ཁྲོས་པ་དེ་ནི་དགེ་སློང་འདི་ཡིན་ཏེ</s>
    <s id="1:261">དེའི་ཚེ་ན་ཁྲོས་ [257b.7]བཞིན་མཆོད་རྟེན་ཧ་ཅང་ཆེས་སོ་ཞེས་སྨྲས་པ་ཙམ་གྱིས།</s>
    <s id="1:262">རྟག་ཏུ་ལུས་ཐུང་ལ་མི་སྡུག་པར་གྱུར་ཏོ། །</s>
    <s id="1:263">ཕྱིས་དགའ་བའི་སེམས་ཀྱིས་གསེར་གྱི་དྲིལ་བུ་ཕུལ་ནས་  མཆོད་རྟེན་ལ་བཏགས་ཏེ་སྒྲ་སྐད་སྙན་པ་དང་། </s>
    <s id="1:264">ང་དང་ཕྲད་པར་ཤོག་ཤིག་ཅེས་སྨོན་ལམ་བཏབ་པས་སྐྱེ་བ་ [258a.1]ལྔ་བརྒྱའི་བར་དུ་སྒྲ་སྐད་རབ་ཏུ་སྙན་ཏེ། </s>
    <s id="1:265">ད་འདིར་ང་དང་ཕྲད་ནས་རྣམ་པར་གྲོལ་བ་ཐོབ་པར་གྱུར་ཏོ། །</s>
    <s id="1:266">རྒྱལ་པོས་དེ་སྐད་ཅེས་གསུངས་པ་ཐོས་ནས། </s>
    <s id="1:267">ཕྱིར་འགྲོ་བར་ཆས་པ་ལས། </s>
    <s id="1:268">བཅོམ་ལྡན་འདས་ཀྱིས་རྒྱལ་པོ་ཁྱོད་གར་འགྲོ་ཞེས་བཀའ་སྩལ་པ་དང་། [258a.2]</s>
    <s id="1:269">རྒྱལ་པོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
    <s id="1:270">ཡུལ་འདི་ན་དགྲ་མ་རུངས་བ་སོར་འཕྲེང་ཅན་ཞེས་བྱ་བ་མི་ཀུན་བསད་ནས་མ་འོས་པར་གནོད་པར་བགྱིད་པས། </s>
    <s id="1:271">བདག་ཅག་དེ་ལ་དམག་རྒོལ་དུ་མཆིའོ། །</s>
    <s id="1:272">བཅོམ་ལྡན་འདས་ཀྱིས་བཀའ་སྩལ་པ། </s>
    <s id="1:273">སོར་ [258a.3]འཕྲེང་ཅན་འདི་ད་ལྟར་ནི་གྲོག་སྦུར་ཡང་མི་གསོད་ན། </s>
    <s id="1:274">གཞན་གསོད་པ་ལྟ་སྨོས་ཀྱང་ཅི་དགོས། </s>
    <s id="1:275">རྒྱལ་པོ་དེས་ད་ཙམ་བཅོམ་ལྡན་འདས་ཀྱིས་མ་བཏུལ་ལམ་སྙམ་བསམས་པ་དང་། </s>
    <s id="1:276">བཅོམ་ལྡན་འདས་ཀྱིས་རྒྱལ་པོ་ལ་འདི་སྐད་ཅེས་བཀའ་སྩལ་ཏོ། །</s>
    <s id="1:277">སོར་འཕྲེང་ཅན་འདི་ [258a.4]ད་ལྟར་རབ་ཏུ་བྱུང་ནས་དགྲ་བཅོམ་སྟེ། </s>
    <s id="1:278">ཉེས་པའི་སྐྱོན་ཐམས་ཅད་ཟད་ནས། </s>
    <s id="1:279">ད་ལྟ་གནས་ཁང་ན་འདུག་གོ། །</s>
    <s id="1:280">རྒྱལ་པོ་དེ་དང་ཕྲད་པར་འདོད་ན་དེ་དང་སྤྲད་དོ་ཞེས་བཀའ་སྩལ་ཏེ། </s>
    <s id="1:281">སོར་འཕྲེང་ཅན་གྱི་གནས་ཁང་དུ་བཏང་ངོ་། །</s>
    <s id="1:282">སོར་འཕྲེང་ཅན་གྱི་གནས་ཁང་གི་སྒོར་ཕྱིན་ནས་ [258a.5]དགེ་སློང་སོར་འཕྲེང་ཅན་གནས་ཁང་གི་ནང་ན་ལུད་པ་ལུ་བའི་སྒྲ་ཕྱུང་བ་ཐོས་པ་ཙམ་གྱིས། </s>
    <s id="1:283">སྔར་མི་མང་པོ་བསད་པར་དྲན་ཏེ  འཇིགས་སྐྲག་ནས་འཁམས་ཏེ་ས་ལ་འགྱེལ་ཏོ། །</s>
    <s id="1:284">དེ་ནས་རིང་ཞིག་ལོན་པ་དང་ཕྱིར་ལངས་ཏེ། </s>
    <s id="1:285">བཅོམ་ལྡན་འདས་གང་ན་བ་དེར་སོང་ [258a.6]ནས་ཇི་ལྟར་ལགས་པ། </s>
    <s id="1:286">བཅོམ་ལྡན་འདས་ལ་གསོལ་པ་དང་། </s>
    <s id="1:287">བཅོམ་ལྡན་འདས་ཀྱིས་རྒྱལ་པོ་ཆེན་པོ་ལ་འདི་སྐད་ཅེས་བཀའ་སྩལ་ཏོ། །</s>
    <s id="1:288">རྒྱལ་པོ་ཆེན་པོ་ལེགས་པར་ཉོན་ཅིག་དང་། </s>
    <s id="1:289">སྔོན་འདས་པའི་དུས་ན་འཛམ་བུའི་གླིང་འདིར་ཡུལ་བཱ་རཱ་ཎ་སཱི་ཞེས་བྱ་བ་ན། </s>
    <s id="1:290">བྱ་ [258a.7]ཤིན་ཏུ་གདུག་པ་ཞིག་ཡོད་དེ། </s>
    <s id="1:291">ཟས་སུ་སྲིན་བུ་གདུག་པ་འབའ་ཞིག་ཟའོ། །</s>
    <s id="1:292">ལུས་ཀྱང་ཤིན་ཏུ་གདུག་པས་རེག་པར་ཉེར་ཡང་མི་བཟོད་དོ། །</s>
    <s id="1:293">གར་འཕུར་གར་འགྲོ་བའི་འོག་ཏུ་སེམས་ཅན་ཡོད་པ་ཀུན་ཀྱང་དོག་ས་ལ་ལྷུང་ཤིང་ཀུན་སྐྲག་པར་གྱུར་ཏོ། །</s>
    <s id="1:294">དེའི་ཚེ་བྱ་ [258b.1]གདུག་པ་དེ་ཚལ་ཞིག་གི་ནང་ན་ཕྱིན་ནས་ཤིང་ཁར་འདུག་སྟེ། </s>
    <s id="1:295">སྐད་ཕྱུང་སྟེ་དེའི་ཚེ་ཤིང་དེའི་དྲུང་ན།  གླང་པོ་ཆེའི་རྒྱལ་པོ་ཞིག་ཡོད་དེ།</s>
    <s id="1:296">བྱ་གདུག་པའི་སྐད་ཐོས་པ་ཙམ་གྱིས་འཁམས་ནས་ས་ལ་འགྱེལ་ཏོ། །</s>
    <s id="1:297">རྒྱལ་པོ་ཆེན་པོ་དེའི་ཚེ་དེའི་དུས་ན། </s>
    <s id="1:298">བྱ་གདུག་པ་དེ་ནི་ [258b.2]ད་ལྟར་གྱི་སོར་འཕྲེང་ཅན་ཡིན་ནོ། །</s>
    <s id="1:299">གླང་པོ་ཆེའི་རྒྱལ་པོ་དེ་ནི་རྒྱལ་པོ་ཉིད་ཡིན་ནོ། །</s>
    <s id="1:300">བཅོམ་ལྡན་འདས་སོར་འཕྲེང་ཅན་འདི་ནི་ཁྲོ་གཏུམ་པས་སེམས་ཅན་དེ་སྙེད་ཅིག་བསད་དེ། </s>
    <s id="1:301">བཅོམ་ལྡན་འདས་ཀྱིས་དགེ་བ་ལ་བཞག །</s>
    <s id="1:302">བཅོམ་ལྡན་འདས་ཀྱིས་བཀའ་སྩལ་པ། [258b.3]</s>
    <s id="1:303">རྒྱལ་པོ་ཆེན་པོ་དགེ་སློང་སོར་འཕྲེང་ཅན་འདི་ད་ལྟར་གྱི་དུས་འབའ་ཞིག་ན་མི་མང་པོ་བསད་དེ། </s>
    <s id="1:304">ངས་བཏུལ་བར་མ་ཟད་དེ། </s>
    <s id="1:305">སྔོན་འདས་པའི་དུས་ན་ཡང་སོར་འཕྲེང་ཅན་གྱིས་མི་འདི་དག་ཀུན་བསད་པ་ལས་ངས་བཏུལ་ཏེ། </s>
    <s id="1:306">དགེ་བ་སེམས་པར་གྱུར་ཏོ། །</s>
    <s id="1:307">རྒྱལ་པོས་ [258b.4]ཡང་གསོལ་པ། </s>
    <s id="1:308">བཅོམ་ལྡན་འདས་སྔོན་འདས་པའི་དུས་ན་ཡང་འདི་དག་བསད་པ་དང་། </s>
    <s id="1:309">བཅོམ་ལྡན་འདས་ཀྱིས་གདུག་པའི་དངོས་པོ་རྣམ་པར་ཕྱེ་སྟེ་བསྟན་དུ་གསོལ་ཞེས་གསོལ་པ་དང་།</s>
    <s id="1:310">བཅོམ་ལྡན་འདས་ཀྱིས་བཀའ་སྩལ་པ།</s>
    <s id="1:311">སྔོན་འདས་པའི་དུས་ན་བསྐལ་ [258b.5]པ་གྲངས་མེད་པའི་ཕ་རོལ་ན།</s>
    <s id="1:312">འཛམ་བུའི་གླིང་འདིར་ཡུལ་བཱ་རཱ་ཎ་སཱི་ཞེས་བྱ་བ་ན། </s>
    <s id="1:313">རྒྱལ་པོ་བ་ལ་མ་དར་ཞེས་བྱ་བ་ཞིག་བྱུང་ངོ་། །</s>
    <s id="1:314">དེའི་ཚེ་རྒྱལ་པོའི་དཔུང་རྣམ་བཞི་དང་བཅས་ཏེ། </s>
    <s id="1:315">ཚལ་གྱི་ནང་དུ་རྩེར་སོང་སོང་བ་ལས། </s>
    <s id="1:316">རི་དགས་དང་ཕྲད་དེ་རི་དགས་ཀྱི་ཕྱི་བཞིན་ [258b.6]རྒྱུགས་རྒྱུགས་པ་ལས།</s>
    <s id="1:317">རྒྱལ་པོ་གཅིག་པུ་འཁོར་དང་བྲལ་ཏེ་ཚལ་སྟུག་པོར་ཕྱིན་ནས</s>
    <s id="1:318">དེའི་ཚེ་རྒྱལ་པོ་དེ་ངལ་ནས་རྟ་ལས་བབས་ཏེ།</s>
    <s id="1:319">འདུག་པ་ལས་ཚལ་སྟུག་པོ་དེའི་ནང་ན་སེང་གེ་མོ་ཞིག་གནས་པ་དང་། </s>
    <s id="1:320">འདོད་ཆགས་ཀྱིས་ཉེན་ནས་  སོང་སོང་བ་ལས་ཚལ་གྱི་ནང་ན་ [258b.7]རྒྱལ་པོ་གཅིག་པུ་འདུག་པ་དང་ཕྲད་ནས  སེང་གེ་མོ་ལྷག་པར་འདོད་ཆགས་སྐྱེས་ཏེ། </s>
    <s id="1:321">རྒྱལ་པོ་ལ་བསྙེན་ནས་མཇུག་མ་བཏེག་སྟེ་སྙེགས་སོ། །</s>
    <s id="1:322">རྒྱལ་པོས་ཀྱང་འདོད་ཆགས་སྐྱེས་པར་རིག་ནས་འདི་སྙམ་དུ་བསམས་སོ། །</s>
    <s id="1:323">འདི་གཅན་གཟན་ཁྲོ་བ་ཡིན་ཏེ། </s>
    <s id="1:324">བདག་ [259a.1]གསད་པའི་མཐུ་ཡང་ཡོད་པས། </s>
    <s id="1:325">གལ་ཏེ་ཡིད་བཞིན་དུ་མ་བྱས་ན་བདག་གི་སྲོག་ལ་འབབ་བོ་སྙམ་ནས། </s>
    <s id="1:326">སྐྲག་བཞིན་དུ་སེང་གེ་མོ་ལ་འདོད་ཆགས་སྤྱད་དོ། །</s>
    <s id="1:327">དེ་ནས་སེང་གེ་མོ་ཕྱིར་སོང་བའི་འོག་ཏུ་གཡོག་རྣམས་ཀྱང་ལྷགས་ཏེ། </s>
    <s id="1:328">རྒྱལ་པོ་བསུས་ཏེ་ [259a.2]ཕོ་བྲང་དུ་ཁྲིད་དོ། །</s>
    <s id="1:329">དེའི་ཚེ་སེང་གེ་མོ་དེ་སྦྲུམ་པར་གྱུར་ཏེ། </s>
    <s id="1:330">ཟླ་བ་ཚང་ནས་བུ་ཞིག་བྱུང་ན། </s>
    <s id="1:331">ལུས་གཟུགས་ཐམས་ཅད་མི་དང་འདྲ་སྟེ། </s>
    <s id="1:332">རྐང་པ་འབའ་ཞིག་ཁྲ་བོར་འདུག་གོ། །</s>
    <s id="1:333">སེང་གེ་མོས་ཀྱང་རྒྱལ་པོའི་བུ་ཡིན་པར་དྲན་ནས་རྒྱབ་ཏུ་བཀལ་ཏེ། </s>
    <s id="1:334">རྒྱལ་པོའི་  ཐད་དུ་ [259a.3]བསྐྱལ་ལོ། །</s>
    <s id="1:335">རྒྱལ་པོས་ཀྱང་བདག་གི་བུ་ཡིན་པར་ཤེས་ཏེ། </s>
    <s id="1:336">གསོས་བསྐྱེད་དེ་དེའི་རྐང་པ་བཀྲ་བའི་ཕྱིར་མིང་ཡང་རྐང་བཀྲར་བཏགས་སོ། །</s>
    <s id="1:337">གསོས་བསྐྱེད་དེ་ཚད་དུ་སྐྱེས་པ་དང་།</s>
    <s id="1:338">ཤིན་ཏུ་དཔའ་ཞིང་རྟུལ་ཕོད་པར་སྐྱེས་སོ། །</s>
    <s id="1:339">རྒྱལ་པོ་ཚེ་འཕོས་པའི་འོག་ཏུ་ [259a.4]རྒྱལ་པོའི་དབང་ཐོབ་ནས། </s>
    <s id="1:340">བཙུན་མོ་གཉིས་བླངས་སོ་བཙུན་མོ་གཅིག་ནི་རྒྱལ་རིགས་སོ། །</s>
    <s id="1:341">གཅིག་ནི་བྲམ་ཟེའི་རིགས་སོ། །</s>
    <s id="1:342">ཕྱིས་རྐང་བཀྲ་དེ་སྐྱེད་མོས་ཚལ་དུ་འཆག་ཏུ་སོང་ནས། </s>
    <s id="1:343">བཙུན་མོ་གཉིས་ལ་འདི་སྐད་ཅེས་བསྒོའོ། །</s>
    <s id="1:344">བཙུན་མོ་ཁྱོད་གཉིས་གང་ [259a.5]ངའི་ཕྱི་བཞིན་མགྱོགས་པར་འོངས་ཏེ། </s>
    <s id="1:345">གང་ང་དང་སྔར་ཕྲད་པ་དེ་ལ་ཉི་མ་གཅིག་གི་བར་དུ་རྩེ་དགའ་ཞིང་ཡོངས་སུ་སྤྱད་དོ། །</s>
    <s id="1:346">གང་ཕྱིར་འོང་བ་དེ་ནི་ང་དང་ཕྲད་དུ་མི་བཏུབ་བོ་ཅེས་བསྒོ་ན། </s>
    <s id="1:347">རྒྱལ་པོ་དེ་སོང་བའི་འོག་ཏུ་བཙུན་མོ་གཉིས་ཀྱང་རྒྱན་གྱིས་བརྒྱན་ཏེ། </s>
    <s id="1:348">[259a.6]བཞོན་པ་བཤམས་ནས་དུས་གཅིག་ཏུ་ཆས་སོ། །</s>
    <s id="1:349">ལམ་གྱི་བར་དུ་ན་ལྷའི་རྟེན་ཞིག་ཡོད་པ་ལ་བཙུན་མོ་བྲམ་ཟེའི་རིགས་ཅན་བཞོན་པ་ལས་བབས་ཏེ། </s>
    <s id="1:350">ཕྱག་བྱས་ཏེ་མྱུར་དུ་སོང་བ་ལས་ཕྱིས་བར་གྱུར་ཏོ། །</s>
    <s id="1:351">དེ་ནས་རྒྱལ་པོས་ཀྱང་སྔར་བྱས་པ་བཞིན་དུ་མ་བསྟེན་ཏོ། །</s>
    <s id="1:352">དེ་ནས་ [259a.7]བཙུན་མོ་དེ་ཞེ་སྡང་སྐྱེས་ཏེ་ལྷ་ལ་ཁྲོས་ཏེ། </s>
    <s id="1:353">བདག་ནི་ཁྱོད་ལ་ཕྱག་འཚལ་བའི་བར་དུ་ཕྱིས་ནས་རྒྱལ་པོས་མ་དད་དོ། །</s>
    <s id="1:354">གལ་ཏེ་ལྷ་ཁྱོད་ལ་མཐུ་ཞིག་ཡོད་ཡང་དག་ན་ཅིའི་ཕྱིར་ངའི་མགོན་དང་སྐྱབས་མི་བྱེད་ཅེས་ཤིན་ཏུ་ཁྲོས་རྔམ་ནས། </s>
    <s id="1:355">ཡིད་ལ་འདི་སྙམ་དུ། </s>
    <s id="1:356">གནོད་པ་བྱ་བར་ [259b.1]བསམས་སོ། །</s>
    <s id="1:357">རྒྱལ་པོ་དེ་ཕྱིར་ཕོ་བྲང་དུ་འོངས་ནས། </s>
    <s id="1:358">བཙུན་མོས་འདི་སྐད་ཅེས་གསོལ་ཏོ། །</s>
    <s id="1:359">བདག་ཉི་མ་གཅིག་ཅི་དགའ་བར་བགྱིད་དུ་གནང་བར་དབང་བསྐུར་ཅིག་བྱས་པ་དང་། </s>
    <s id="1:360">རྒྱལ་པོས་ཀྱང་དེ་བཞིན་དུ་གནང་ངོ་ཞེས་བསྒོ་བ་དང་། </s>
    <s id="1:361">མི་མང་པོ་བཟློག་སྟེ་  ལྷའི་རྟེན་བཅོམ་ [259b.2]ནས་ས་ཡང་བསྙམས་སོ། །</s>
    <s id="1:362">དེ་ནས་ལྷ་རྟེན་སྲུང་བའི་ལྷ་དེ་ཤིན་ཏུ་མི་དགའ་སྟེ།  འཁྲུགས་ནས།</s>
    <s id="1:363">རྒྱལ་པོ་ལ་གནོད་པར་བྱ་བར་བསམས་ཏེ།</s>
    <s id="1:364">ཕོ་བྲང་གི་ནང་ན་སོང་བ་ལས་ཕོ་བྲང་སྲུང་བའི་ལྷ་དེས་ནང་དུ་མ་བཏང་ངོ་། །</s>
    <s id="1:365">དེའི་ཚེ་ན་དྲང་སྲོང་གཅིག་རི་དྲང་སྲོང་ལྷགས་ཞེས་ [259b.3]བྱ་བ་ལ་གནས་ཏེ། </s>
    <s id="1:366">རྒྱལ་པོ་རྐང་བཀྲ་དེས་དྲང་སྲོང་དེ་ལ་མཆོད་པ་བྱས་པས་ཉིན་གཅིག་བཞིན་དུ་ནམ་མཁའ་ལ་འཕུར་ཞིང་ཕོ་བྲང་དུ་འོངས་ཏེ། </s>
    <s id="1:367">ཟས་བཟང་པོ་ནི་མི་འདོད་ཀྱིས།</s>
    <s id="1:368">ཟས་ཐ་མལ་བ་ཙམ་ཟོས་ནས་ཕྱིར་འགྲོའོ། །</s>
    <s id="1:369">ཉི་མ་གཅིག་དྲང་སྲོང་དེ་མི་འོང་བར་ལྷ་དེས་ [259b.4]ཤེས་པས།</s>
    <s id="1:370">དྲང་སྲོང་གི་ལུས་སུ་སྤྲུལ་ཏེ།</s>
    <s id="1:371">ཕོ་བྲང་གི་ནང་དུ་འགྲོ་བར་བསམས་པ་ལས། </s>
    <s id="1:372">ཕོ་བྲང་སྲུང་བའི་ལྷས་ཤེས་ནས་  ནང་དུ་མ་བཏང་བ་དང་། </s>
    <s id="1:373">སྒོ་ནས་བོས་ཏེ་  ནང་དུ་འོང་དུ་མི་སྟེར་རོ། །ཞེས་བྱས་པ་དང་། </s>
    <s id="1:374">རྒྱལ་པོས་ཐོས་ནས་  དྲང་སྲོང་ཕྱི་རོལ་ནས་འབོད་པ་མྱུར་དུ་ནང་ [259b.5]དུ་ཐོང་ཤིག་ཅེས་བཀའ་སྩལ་པ་དང་། </s>
    <s id="1:375">ཕོ་བྲང་སྲུང་བའི་ལྷས་ཀྱང་རྒྱལ་པོའི་བཀའ་བཞིན་དུ་མ་བཀག་སྟེ་  ནང་དུ་བཏང་ངོ་། །</s>
    <s id="1:376">ནང་དུ་འོངས་པ་དང་དྲང་སྲོང་གི་སྟན་ལ་འདུག་ནས། </s>
    <s id="1:377">རྒྱལ་པོས་ཀྱང་རྟག་ཏུ་ཁ་ཟས་ཅི་ཟ་བ་ཙམ་དུ་སྦྱར་ཏེ་ཕུལ་ལོ། །</s>
    <s id="1:378">དེའི་ཚེ་ན་དྲང་སྲོང་སྤྲུལ་པ་ [259b.6]དེས་ཁ་ཟས་ཟར་མ་བཏུབ་ནས། </s>
    <s id="1:379">རྒྱལ་པོ་ལ་འདི་སྐད་ཅེས་སྨྲས་སོ། །</s>
    <s id="1:380">ཁ་ཟས་འདི་ནི་ངན་ཆེས་ཀྱི་ཤ་དང་ཉ་ནི་ཟའོ་ཞེས་སྨྲས་པ་དང་། </s>
    <s id="1:381">རྒྱལ་པོས་ཀྱང་འདི་སྐད་ཅེས་སྨྲས་སོ། །</s>
    <s id="1:382">དྲང་སྲོང་ཆེན་པོ་སྔན་ཅད་ནི་ཁ་ཟས་ཐ་མལ་པ་ཟ་བས་ན་ཤ་དང་ཉ་མ་སྦྱར་བ་ཡིན་ནོ། །</s>
    <s id="1:383">དྲང་སྲོང་ [259b.7]སྤྲུལ་པས་སྨྲས་པ། </s>
    <s id="1:384">ད་ཕྱིན་ཅད་ནི་ཁ་ཟས་ངན་པ་འདི་དག་མི་འདོད་ཀྱིས་ཤ་དང་ཉ་སྦྱོར་ཅིག་ཅེས་སྨྲས་ནས་སོང་ངོ་། །</s>
    <s id="1:385">དེ་ནས་རྒྱལ་པོས་ཀྱང་དྲང་སྲོང་སྤྲུལ་པས་སྨྲས་པ་བཞིན་དུ་ཤ་དང་ཉ་སྦྱར་ནས། </s>
    <s id="1:386">ཕྱི་དེ་ཉིན་དྲང་སྲོང་རྙིང་པ་འོང་བ་ལ་ཕུལ་ལོ། །</s>
    <s id="1:387">དྲང་སྲོང་དེ་ཞེ་སྡང་ [260a.1]སྐྱེས་ཏེ་རྒྱལ་པོ་ལ་ཁྲོས་པ་དང་།</s>
    <s id="1:388">རྒྱལ་པོས་ཀྱང་དྲང་སྲོང་ལ་འདི་སྐད་ཅེས་སྨྲས་སོ། །</s>
    <s id="1:389">དྲང་སྲོང་ཆེན་པོ་ཁར་རྩང་འོང་བ་ན་ཁ་ཟས་འདི་ལྟ་བུ་སྦྱོར་ཅིག་ཅེས་མ་བསྒོའམ་དྲང་སྲོང་གིས་སྨྲས་པ། </s>
    <s id="1:390">ཁར་རྩང་ན་བས་ཉི་མ་གཅིག་ཟན་བཅད་དེ་མ་འོངས་པ་ཡིན་ [260a.2]ན། </s>
    <s id="1:391">དེ་སྐད་ཅེས་སུས་བསྒོ། </s>
    <s id="1:392">ཁྱོད་ཀྱིས་ང་ལ་བརྙས་པས་འདི་ལྟ་བུར་བྱས་པ་ཡིན་གྱིས། </s>
    <s id="1:393">རྒྱལ་པོ་ཁྱོད་ལོ་བཅུ་གཉིས་ཀྱི་བར་དུ་མི་ཤ་འབའ་ཞིག་ཟ་བར་གྱུར་ཅིག་ཅེས་སྨྲས་ནས་སོང་ངོ་། །</s>
    <s id="1:394">དེ་ནས་ཉིན་གཅིག་རྒྱལ་པོའི་གཡོས་མཁན་གྱིས་ཤ་མ་འབྱོར་ནས་འཕྲལ་དུ་ [260a.3]ཤ་གཞན་མ་རྙེད་དེ། </s>
    <s id="1:395">བྱིས་པའི་རོ་ཞིག་དང་ཕྲད་ནས། </s>
    <s id="1:396">ཤ་འདི་ཡང་རུང་ངོ་སྙམ་བསམས་ནས་མགོ་དང་རྐང་ལག་བཅད་དེ་གཡོས་སུ་བྱས་ཏེ། </s>
    <s id="1:397">སྤོས་སྣ་ཚོགས་ཀྱིས་བཏབ་ནས་རྒྱལ་པོ་ལ་བྱིན་ནོ། །</s>
    <s id="1:398">རྒྱལ་པོས་ཀྱང་ཤ་དེ་ཟོས་ནས་སྔོན་གྱི་ཤ་བས་ལྷག་པར་ཞིམ་མོ། ། [260a.4]</s>
    <s id="1:399">གཡོས་མཁན་ལ་སྔན་ཅད་ཀྱི་ཤ་འདི་ལྟ་བུ་རོ་མེད་དོ། །</s>
    <s id="1:400">ཤ་འདི་ནི་ལྷག་པར་ཞིམ་ན་ཅིའི་ཤ་ཞེས་དྲིས་པ་དང་། </s>
    <s id="1:401">གཡོས་མཁན་སྐྲག་ནས་ལྟོ་བ་ས་ལ་ཕབ་སྟེ།  རྒྱལ་པོ་ལ་འདི་སྐད་ཅེས་གསོལ་ཏོ། །</s>
    <s id="1:402">གལ་ཏེ་རྒྱལ་པོས་གྱོད་མི་རྨོ་ན་དྲང་པོར་གསོལ་ལོ་ཞེས་སྨྲས་པ་དང་། [260a.5]</s>
    <s id="1:403">རྒྱལ་པོས་ཀྱང་ཁྱོད་ཀྱིས་དྲང་པོར་སྨྲས་དང་། </s>
    <s id="1:404">གྱོད་མི་རྨོའོ་ཞེས་བསྒོའོ། །</s>
    <s id="1:405">གཡོས་མཁན་གྱིས་སྨྲས་པ། </s>
    <s id="1:406">བདག་ཅག་འཕྲལ་བརྟད་པས་ཤ་གཞན་ནི་མ་རྙེད་དེ</s>
    <s id="1:407">བྱིས་པ་ཆུང་ངུ་འགུམ་པའི་རོ་ཞིག་རྙེད་དེ་དེ་གཡོས་སུ་བགྱིས་ཏེ་གསོལ་བ་ལས་རྒྱལ་པོས་མཁྱེན་པར་གྱུར་ [260a.6]ཏོ། །</s>
    <s id="1:408">རྒྱལ་པོས་བསྒོ་བ་ཤ་འདི་ལྷག་པར་ཞིམ་གྱི་ད་ཕྱིན་ཅད་ཤ་འདི་ལྟ་བུ་རྟག་ཏུ་སྦྱོར་ཅིག ། ཅེས་བསྒོ་བ་དང་།</s>
    <s id="1:409">གཡོས་མཁན་གྱིས་འདི་སྐད་ཅེས་གསོལ་ཏོ། །</s>
    <s id="1:410">སྔར་ནི་བྱིས་པ་གུམ་པའི་རོ་ཞིག་རྙེད་དེ་གཡོས་སུ་བགྱིས་པ་ལགས་ཀྱིས། </s>
    <s id="1:411">འདི་ལས་ནི་མི་རྙེད་དོ་ [260a.7]ཞེས་གསོལ་ཏོ། །</s>
    <s id="1:412">རྒྱལ་པོས་ཀྱང་བསྒོ་བ་ད་ཕྱིན་ཅད་ཁྱོད་ཀྱིས་གསང་ཐུབ་ཅིང་གཞན་གྱིས་མ་ཚོར་བར་ལོང་ཤིག་དང་། </s>
    <s id="1:413">ང་ལ་དབང་ཡོད་ཞེས་བསྒོའོ། །</s>
    <s id="1:414">གཡོས་མཁན་གྱིས་ཀྱང་རྒྱལ་པོས་བསྒོ་བ་བཞིན་དུ་མཚན་མོ་གསང་སྟེ་  བརྐུས་ནས་བསད་དེ། </s>
    <s id="1:415">སང་ [260b.1]དེ་ཉིན་བཞིན་དུ་གཡོས་སུ་བྱས་སོ། །</s>
    <s id="1:416">དེའི་ཚེ་ན་གྲོང་ཁྱེར་དེའི་མི་དག་ཕལ་ཆེར་ཆོ་ངེས་འདེབས་ཤིང་། </s>
    <s id="1:417">བུ་སྟོར་རོ་ཞེས་གཅིག་ནས་གཅིག་ཏུ་བསྒྲགས་ཏེ། </s>
    <s id="1:418">ཅིའི་ཕྱིར་འདི་ལྟར་གྱུར་ཅེས་བློན་པོ་རྣམས་འདུས་ཏེ་བགྲོས་ནས། </s>
    <s id="1:419">མཚན་མོ་ལམ་སྲང་མདོར་མེལ་ཚེ་བྱས་ཏེ། </s>
    <s id="1:420">[260b.2]བལྟས་ན་རྒྱལ་པོའི་གཡོས་མཁན་གྱིས་བུ་ཆུང་ངུ་རྣམས་བརྐུས་ཏེ་ཁྱེར་བ་ཟིན་ནས། </s>
    <s id="1:421">བཅིངས་ཏེ་རྒྱལ་པོའི་སྤྱན་སྔར་ཁྲིད་ནས་སྔ་ཕྱིར་བུ་འདི་སྙེད་ཅིག་སྟོར་རོ་ཞེས་གསོལ་པ་དང་། </s>
    <s id="1:422">རྒྱལ་པོས་ཅང་མི་སྨྲ་བར་གྱུར་ཏོ། །</s>
    <s id="1:423">དེ་བཞིན་དུ་ལན་གསུམ་གྱི་བར་དུ་གསོལ་ཀྱང་ [260b.3]ཅང་མི་སྨྲ་བ་ལས། </s>
    <s id="1:424">ད་བདག་ཅག་གིས་ཉེས་པ་བྱེད་བྱེད་པ་ཟིན་ཏེ། </s>
    <s id="1:425">ཉེས་པར་མངོན་ན་ཞལ་ཅེ་བཅད་པའི་རིགས་ཀྱི། </s>
    <s id="1:426">མི་སྨྲ་བའི་མི་རིགས་སོ་ཞེས་གསོལ་པ་དང་། </s>
    <s id="1:427">རྒྱལ་པོས་ངས་བསྒོ་བ་ཡིན་ཞེས་སྨྲས་སོ། །</s>
    <s id="1:428">དེ་ནས་བློན་པོ་རྣམས་མི་དགའ་སྟེ། </s>
    <s id="1:429">ཁོན་དུ་ [260b.4]བཟུང་ནས་སོ་སོར་སོང་ངོ་། །</s>
    <s id="1:430">ཕྱི་རོལ་ཏུ་ཕྱིན་པ་དང་།</s>
    <s id="1:431">གཅིག་ལ་གཅིག་འདི་སྐད་ཅེས་སྨྲས་སོ། །</s>
    <s id="1:432">རྒྱལ་པོས་ནི་བདག་ཅག་ལ་སོགས་པའི་བུ་ཀུན་ཟོས་པའི་དགྲ་ཡིན་ཏེ། </s>
    <s id="1:433">མི་ཤ་ཟ་བའི་རྒྱལ་པོ་དང་ལྷན་ཅིག་ཏུ་སྲིད་གཅིག་ཏུ་བྱར་མི་རུང་གིས་གནོད་པར་གྱུར་པའི་ [260b.5]དགྲ་འདི་ལྟ་བུ་ནི་མེད་པར་བྱ་བའི་རིགས་སོ་ཞེས་ཐམས་ཅད་གྲོས་འཐུན་པར་རྒྱལ་པོ་བསད་པར་གྲོས་བྱས་སོ། །</s>
    <s id="1:434">གྲོང་ཁྱེར་དེའི་ཕྱི་རོལ་ཏུ་སྐྱེད་མོས་ཚལ་ཞིག་ཡོད་དེ། </s>
    <s id="1:435">དེར་རྫིང་བུ་ཞིག་ཡོད་པའི་ནང་ན་རྒྱལ་པོ་ཉིན་གཅིག་བཞིན་དུ་ཁྲུས་བྱེད་དུ་འགྲོ་བ་ལ། </s>
    <s id="1:436">བློན་པོ་ [260b.6]རྣམས་ཀྱིས་སྐྱེད་མོས་ཚལ་གྱི་ནང་དུ་དཔུང་གི་ཚོགས་སྦས་ནས། </s>
    <s id="1:437">རྒྱལ་པོ་རྫིང་བུར་ཁྲུས་བྱེད་པ་ན་དཔུང་གི་ཚོགས་མང་པོས་བསྐོར་ཏེ་བཟུང་ནས། </s>
    <s id="1:438">གསད་པར་བྱས་པ་ལས། </s>
    <s id="1:439">རྒྱལ་པོ་དེ་སྐྲག་ནས་དཔུང་གི་ཚོགས་དེ་ལ་འདི་སྐད་ཅེས་སྨྲས་སོ། །</s>
    <s id="1:440">ཅིའི་ཕྱིར་ཁྱོད་ [260b.7]ཀྱིས་ང་བསྐོར་ཏེ་འཛིན་དུ་འོང་ཞེས་བྱས་པ་དང་། </s>
    <s id="1:441">བློན་པོ་རྣམས་ཀྱིས་རྒྱལ་པོ་ལ་འདི་སྐད་ཅེས་སྨྲས་སོ། །</s>
    <s id="1:442">རྒྱལ་པོ་ཞེས་བྱ་བ་ནི་འབངས་མང་པོ་གསོ་བ་ཡིན་ན། </s>
    <s id="1:443">རྒྱལ་པོས་འབངས་ཀྱི་བུ་ཀུན་ཟོས་པས་འབངས་ཐམས་ཅད་གནས་མེད་པར་གྱུར་ཏེ། </s>
    <s id="1:444">སྡུག་བསྔལ་ [261a.1]མི་བཟོད་པས་ད་རྒྱལ་པོ་ཁྱོད་གསད་དོ། །</s>
    <s id="1:445">རྒྱལ་པོས་སྨྲས་པ།</s>
    <s id="1:446">འདི་ལྟར་བྱས་པ་ང་ནི་ཉེས་མོད་ཀྱི་ད་ཕྱིན་ཅད་འདི་ལྟར་མི་བྱ་བས།</s>
    <s id="1:447">འདིའི་ཚེ་བཏང་དུ་རུང་ངམ་མི་རུང་ཞེས་བསྒོ་བ་དང་། </s>
    <s id="1:448">བློན་པོ་རྣམས་ཀྱིས་དེ་ལ་འདི་སྐད་ཅེས་སྨྲས་སོ། །</s>
    <s id="1:449">གལ་ [261a.2]ཏེ་གནམ་ལ་ཁ་བ་ནག་པོ་བབ་པའམ། </s>
    <s id="1:450">ཁྱོད་ཀྱི་མགོ་ལ་སྦྲུལ་ནག་པོ་སྐྱེས་ཀྱང་བཏང་བ་མེད་ཀྱིས་དམ་སྨྲ་ཤིག །</s>
    <s id="1:451">རྒྱལ་པོ་རྐང་བཀྲས་ཀྱང་བློན་པོས་སྨྲས་པའི་ཚིག་ཐོས་ནས</s>
    <s id="1:452">ད་ནི་གདོན་མི་ཟ་བར་སྲོག་དང་འབྲལ་ལོ་སྙམ་སྟེ་ཡང་བློན་པོ་རྣམས་ལ་འདི་སྐད་ཅེས་ [261a.3]སྨྲས་སོ། །</s>
    <s id="1:453">ད་ནི་ཁྱོད་ཀྱིས་བསད་པར་ཆད་ན། </s>
    <s id="1:454">སྐད་ཅིག་ཁོ་ན་ཞིག་ཁོ་བོ་བདེ་བར་སེམས་སུ་ཆུག་ལ། གདོད་སོད་ཅིག་ཅེས་བསྒོའོ། །</s>
    <s id="1:455">དེ་ནས་བློན་པོས་ཡང་ཅུང་ཟད་དེ་བསྡད་དེ་སེམས་སུ་བཅུག་པ་དང་། </s>
    <s id="1:456">རྒྱལ་པོ་དེས་ཡིད་ལ་འདི་སྙམ་དུ་ཡི་དམ་བཅས་སོ། ། </s>
    <s id="1:457">[261a.4]བདག་གི་སྔན་ཅད་དགེ་བ་ཅི་བྱས་པ་དང་། </s>
    <s id="1:458">རྒྱལ་པོའི་སྲིད་ཆོས་བཞིན་བྱས་པ་དང་། </s>
    <s id="1:459">དྲང་སྲོང་ལ་སྦྱིན་པ་བྱས་པའི་བསོད་ནམས་ཅི་ཡོད་པ་ཐམས་ཅད་ཀྱི་མཐུས། </s>
    <s id="1:460">བདག་ནམ་མཁའ་ལ་འཕུར་བའི་སྲིན་པོར་གྱུར་ཅིག་ཅེས་བསྔོས་ཏེ</s>
    <s id="1:461">དེ་སྐད་ཅེས་སྨྲས་ནས།</s>
    <s id="1:462">བསྔོས་ [261a.5]མ་ཐག་ཏུ་སྲིན་པོར་གྱུར་ཏེ། </s>
    <s id="1:463">སྟེང་གི་ནམ་མཁའ་ལ་འཕགས་ནས་བློན་པོ་རྣམས་ལ་འདི་སྐད་ཅེས་སྨྲས་སོ། །</s>
    <s id="1:464">ཁྱོད་ཀྱི་མཐུས་བསྡོས་ཏེ་ང་ལ་གསད་པར་བྱས་ཀྱང་ངའི་བསོད་ནམས་ཀྱིས་རང་སོས་པར་གྱུར་ཏེ། </s>
    <s id="1:465">ད་ཕྱིན་ཅད་ནི་ཁྱོད་བཟོད་པར་བྱོས་ཤིག །</s>
    <s id="1:466">ཁྱོད་ཀྱི་ [261a.6]ཆུང་མ་དང་བུ་སྡུག་ཅིང་ཕོངས་པ་ཐམས་ཅད་བཟའ་བར་བྱའོ་ཞེས་སྨྲས་ནས།</s>
    <s id="1:467">འཕུར་ཏེ་རི་ལ་བབས་ནས་ཕྱིན་ཅད་མིའི་ནང་དུ་མི་ཟ་བར་གྱུར་ཏོ། །</s>
    <s id="1:468">མི་མང་པོ་ཡང་འཇིགས་སྐྲག་ནས་རྟག་ཏུ་བྲོས་ཤིང་གབ་པར་གྱུར་ཏོ། །</s>
    <s id="1:469">དེ་ནས་སྲིན་པོ་མི་ལ་ཟ་ཞིང་སྲིན་པོ་མང་དུ་ [261a.7]བསྡོངས་ནས་འཁོར་དང་གཡོག་ཀྱང་མང་བར་གྱུར་ཏེ། </s>
    <s id="1:470">སྲིན་པོའི་འཁོར་རྣམས་ཀྱིས་སྲིན་པོ་རྐང་བཀྲ་ལ་འདི་སྐད་ཅེས་གསོལ་ཏོ། །</s>
    <s id="1:471">བདག་ཅག་ནི་ཁྱོད་ཀྱི་འཁོར་དང་གཡོག་ཏུ་གྱུར་ན། </s>
    <s id="1:472">བདག་ཅག་ལ་སྟོན་མོ་ཆེན་མོ་བྱིན་ཅིག་ཅེས་གསོལ་པ་དང་། </s>
    <s id="1:473">སྲིན་པོ་རྐང་བཀྲས་ [261b.1]ཀྱང་དེ་བཞིན་དུ་གནང་ནས། </s>
    <s id="1:474">རྒྱལ་པོ་ལྔ་བརྒྱ་བསད་དེ་སྟོན་མོ་བྱ་བར་བགྲོས་ནས་སོང་སོང་ནས་རྒྱལ་པོ་བླངས་ཏེ་བྲག་ཕུག་ཏུ་བཅུག་གོ། །</s>
    <s id="1:475">བཞི་བརྒྱ་དགུ་བཅུ་རྩ་དགུ་ནི་རྙེད་དེ། </s>
    <s id="1:476">རྒྱལ་པོ་གཅིག་མ་ཚང་བ་ལ་རྒྱལ་པོ་དེ་དག་བྲག་ཕུག་ན་གཅིག་ལ་གཅིག་འདི་སྐད་ཅེས་སྨྲས་སོ། ། </s>
    <s id="1:477">[261b.2]བདག་ཅག་ནི་ད་ཕངས་ཏེ་སྐྱབས་སུ་གྱུར་པ་ཡང་མེད་དེ། </s>
    <s id="1:478">གལ་ཏེ་སུ་ཏ་སོ་མ་སྟོབས་དང་ལྡན་པ་དེ་འདིར་འོངས་ན་  བདག་ཅག་ཐར་ཀྱང་སྲིད་ཀྱིས་སུ་ཏ་སོ་མ་འདིར་འོངས་པར་སྲིན་པོ་ལ་གསོལ་བར་བྱའོ་ཞེས་བགྲོས་ནས  སྲིན་པོའི་རྒྱལ་པོ་ལ་འདི་སྐད་ཅེས་གསོལ་ཏོ། ། </s>
    <s id="1:479">[261b.3]རྒྱལ་པོ་ཁྱོད་ཀྱི་སྟོན་མོ་བྱེད་ན། </s>
    <s id="1:480">བདག་ཅག་མིའི་རྒྱལ་པོ་འབའ་ཞིག་བསད་དེ་སྟོན་མོ་བྱས་པས་སྟོན་མོ་བཟང་པོར་མི་འགྱུར་གྱིས། </s>
    <s id="1:481">སུ་ཏ་སོ་མ་ཞེས་བྱ་བ་ཡོན་ཏན་ཆེན་པོ་དང་ལྡན་ཏེ། </s>
    <s id="1:482">དེ་རྙེད་ན་  གདོད་སྟོན་མོ་ཆེན་པོར་འགྱུར་རོ་ཞེས་གསོལ་པ་དང་། </s>
    <s id="1:483">སྲིན་པོའི་རྒྱལ་ [261b.4]པོས་འདི་ནི་ཅི་དགའ་ཞེས་སྨྲས་པ་དང་། </s>
    <s id="1:484">ནམ་མཁའ་ལ་འཕུར་ཏེ་སུ་ཏ་སོ་མ་ལེན་དུ་སོང་ངོ་། །</s>
    <s id="1:485">དེའི་ཚེ་ན་སུ་ཏ་སོ་མ་བུ་མོ་གཞོན་ནུ་དང་གྲོང་ཁྱེར་གྱི་ཕྱི་རོལ་ཏུ་ཁྲུས་བྱེད་དུ་འགྲོ་བ་ལས། </s>
    <s id="1:486">ལམ་དུ་བྲམ་ཟེ་སློང་བ་ཞིག་དང་ཕྲད་དེ། </s>
    <s id="1:487">སྦྱིན་པར་བྱས་ནས་བྲམ་ཟེ་ལ་འདི་སྐད་ཅེས་ [261b.5]སྨྲས་སོ། །</s>
    <s id="1:488">བདག་ཁྲུས་ཞིག་བྱེད་དུ་འགྲོ། </s>
    <s id="1:489">ད་ཕྱིར་ལོག་ནས་སྦྱིན་པར་བྱའོ་ཞེས་སྨྲས་ནས། </s>
    <s id="1:490">ཁྲུས་བྱེད་དུ་སོང་བ་ལས་ཁྲུས་བྱེད་པ་ན་སྲིན་པོའི་རྒྱལ་པོ་འོངས་ཏེ་བྲག་ཕུག་ཏུ་ཁྱེར་རོ། །</s>
    <s id="1:491">དེའི་ཚེ་སུ་ཏ་སོ་མ་མི་དགའ་སྟེ། </s>
    <s id="1:492">ངུས་པ་དང་རྐང་བཀྲས་འདི་སྐད་ཅེས་སྨྲས་སོ། ། </s>
    <s id="1:493">[261b.6]ཁྱོད་ནི་གཞན་པས་ལྷག་པར་ཡོན་ཏན་དང་ལྡན་པའི་མཆོག་གོ་ཞེ་ན། </s>
    <s id="1:494">སྐྱེས་བུ་ཆེན་པོ་ནི་ཅིས་ཀྱང་མི་སྐྲག་པ་ཡིན་ན། </s>
    <s id="1:495">ཅིའི་ཕྱིར་མི་དགའ་སྟེ། </s>
    <s id="1:496">བྱིས་པ་ཆུང་ངུ་ལྟར་ངུ་ཞེས་སྨྲས་སོ། །</s>
    <s id="1:497">སུ་ཏ་སོ་མས་སྲིན་པོ་ལ་སྨྲས་པ།</s>
    <s id="1:498">བདག་ནི་ལུས་ལ་ཆགས་ཤིང་། སྲིན་པོའི་འཇིགས་ [261b.7]པས་མི་དགའ་བ་མ་ཡིན་གྱིས།</s>
    <s id="1:499">བདག་ཐོག་མ་ནས་བརྫུན་དུ་སྨྲ་བ་མ་མྱོང་ན</s>
    <s id="1:500">ད་ཅི་ཁྲུས་ལ་འགྲོ་བའི་ལམ་དུ་བྲམ་ཟེ་སློང་བ་ཞིག་དང་ཕྲད་དེ།</s>
    <s id="1:501">བདག་གིས་ཀྱང་ཁྲུས་བྱས་ནས་ཕྱིར་ལོག་སྟེ་སྦྱིན་པ་སྦྱིན་ནོ་ཞེས་སྨྲས་ནས། </s>
    <s id="1:502">ཁྲུས་བྱེད་དུ་སོང་བ་ལས་རྒྱལ་པོ་ཁྱོད་ཀྱིས་ [262a.1]བདག་འདིར་ཁྱེར་ཏེ་འོངས་པས། </s>
    <s id="1:503">བདག་གིས་བརྫུན་དུ་སྨྲས་སོ་སྙམ་སྟེ་མི་དགའོ། །</s>
    <s id="1:504">ལུས་དང་སྲོག་ལ་ཆགས་པ་ནི་མ་ཡིན་ཏེ། </s>
    <s id="1:505">རྒྱལ་པོ་ཁྱོད་བདག་ལ་ཐུགས་བརྩེ་བའི་ཕྱིར་ཞག་བདུན་ཞིག་བཤོལ་ཏེ། </s>
    <s id="1:506">བྲམ་ཟེ་དེ་ལ་སྦྱིན་པ་བྱས་ནས་ཕྱིར་ཡང་ [262a.2]འགུམ་དུ་མཆིའོ་ཞེས་གསོལ་ཏོ། །</s>
    <s id="1:507">སྲིན་པོས་སྨྲས་པ།</s>
    <s id="1:508">ཁྱོད་ད་བཏང་ན་  ཕྱིར་འོང་དུ་བཏུབ་བམ།</s>
    <s id="1:509">སྨྲས་པ་གལ་ཏེ་མ་འོང་ན་ཡང་ཁྱོད་ལ་བླངས་པའི་མཐུ་ཡོད་དོ་ཞེས་སྨྲས་ནས།</s>
    <s id="1:510">ཕྱིར་བཏང་ངོ་། །</s>
    <s id="1:511">སུ་ཏ་སོ་མ་ཕྱིར་ཁྱིམ་དུ་ཕྱིན་ཙམ་ན། </s>
    <s id="1:512">བྲམ་ཟེ་དེ་ཡང་ད་དུང་ [262a.3]འདུག་སྟེ་རབ་ཏུ་དགའ་ནས། </s>
    <s id="1:513">བྲམ་ཟེ་ལ་སྦྱིན་པ་སྦྱིན་ནོ། །</s>
    <s id="1:514">བྲམ་ཟེ་དེས་ཀྱང་སུ་ཏ་སོ་མ་རིང་པོར་མི་ཐོགས་པར་སྲོག་དང་བྲལ་བར་འགྲོ་བས་ཕྱིར་ཡུལ་ལ་ཆགས་ན་མི་དགའ་བར་ཤེས་ནས། </s>
    <s id="1:515">དེ་ལ་ཚིགས་སུ་བཅད་དེ་སྨྲས་པ།</s>
    <s id="1:516">བསྐལ་པའི་མཐའ་ལ་ཐུག་པ་ན། །</s>
    <s id="1:517">[262a.4]གནམ་དང་ཀླུང་ཡང་རབ་འབར་ཏེ། །</s>
    <s id="1:518">རི་རབ་ལྷུན་པོ་རྒྱ་མཚོ་ཡང་། །</s>
    <s id="1:519">ཐམས་ཅད་ཐལ་བ་རྡུལ་དུ་འགྱུར། །</s>
    <s id="1:520">ལྷ་དང་ཀླུ་དང་ལྷ་མ་ཡིན། །</s>
    <s id="1:521">ཐམས་ཅད་འཇིག་ཅིང་ཉམ་ཉེས་ཏེ། །</s>
    <s id="1:522">གནམ་དང་ས་ཡང་མེད་འགྱུར་ན། །</s>
    <s id="1:523">རྒྱལ་སྲིད་ལྟ་ཞིག་ག་ལ་རྟག །</s>
    <s id="1:524">སྐྱེ་རྒ་ན་དང་འཆི་ [262a.5]བ་ཡི། །</s>
    <s id="1:525">འཁོར་བའི་མཐའ་ནི་ཟད་མི་ཤེས། །</s>
    <s id="1:526">རེ་ཞིག་འདོད་པ་མ་གྲུབ་ན། །</s>
    <s id="1:527">མྱ་ངན་གྱིས་ནི་གནོད་པར་འགྱུར། །</s>
    <s id="1:528">འདོད་པ་སྐྱོན་དུ་རབ་ཆེ་སྟེ། །</s>
    <s id="1:529">ཉེས་པ་གཞན་ནས་འོང་བ་མིན། །</s>
    <s id="1:530">ཁམས་གསུམ་སྡུག་བསྔལ་བཅས་པ་ན། །</s>
    <s id="1:531">ཡུལ་སྲིད་ཡིད་བརྟན་རུང་རེ་ [262a.6]སྐན། །</s>
    <s id="1:532">ཡོད་པ་ཡེ་ནས་མེད་པ་སྟེ། །</s>
    <s id="1:533">རྒྱུ་དང་རྐྱེན་གྱིས་འགྲུབ་པར་འགྱུར། །</s>
    <s id="1:534">དར་བ་ཡོད་ན་རྒུད་པ་ཡོད། །</s>
    <s id="1:535">བདེན་པ་ངེས་པར་བརྫུན་འགྱུར་རོ། །</s>
    <s id="1:536">སོ་སོའི་སྐྱེ་བོ་མཐའ་ཐོག་དག །</s>
    <s id="1:537">སྒྱུ་མ་ལ་ནི་ཀུན་གནས་ཏེ། །</s>
    <s id="1:538">ཁམས་གསུམ་ཅི་ལྟར་སྟོང་བཞིན་དུ། །</s>
    <s id="1:539">ཡུལ་གྱི་སྲིད་ [262a.7]ཀྱང་དེ་བཞིན་ནོ། །</s>
    <s id="1:540">རྣམ་པར་ཤེས་པ་གཟུགས་མེད་དོ། །</s>
    <s id="1:541">གདུག་པའི་སྦྲུལ་བཞི་ལ་གནས་ཏེ། །</s>
    <s id="1:542">མ་རིག་པ་ལས་སྐྱེས་པ་ལ། །</s>
    <s id="1:543">བདེ་བའི་གནས་སུ་ཀུན་འཛིན་ཏོ། །</s>
    <s id="1:544">གཟུགས་ལ་རྟག་པའི་བདག་མེད་དེ། །</s>
    <s id="1:545">སེམས་ལ་རྟག་པའི་ཁྱིམ་ཡོད་མིན། །</s>
    <s id="1:546">ལུས་ [262b.1]དང་སེམས་ཀྱང་བྲལ་གྱུར་ན། །</s>
    <s id="1:547">ཡུལ་སྲིད་ལྟ་ཞིག་ཡོད་རེ་སྐན། །</s>
    <s id="1:548">དེའི་ཚེ་སུ་ཏ་སོ་མས་ཚིགས་སུ་བཅད་དེ་སྨྲས་པ་ཐོས་ནས། </s>
    <s id="1:549">དོན་ཡིད་ལ་བསམས་པ་བཞིན་དུ་དགའ་སྟེ། </s>
    <s id="1:550">རྒྱལ་ཚབ་རྒྱལ་པོར་བཅུག་ནས། </s>
    <s id="1:551">བློན་པོ་རྣམས་ལ་ཕྱི་ཕྱག་བྱས་ཏེ། </s>
    <s id="1:552">འཐམས་པ་བཞིན་ [262b.2]དུ་ཕྱིར་འགྲོ་བར་བྱས་པ་ལས། </s>
    <s id="1:553">བློན་པོ་རྣམས་ཀྱིས་འདི་སྐད་ཅེས་གསོལ་ཏོ། །</s>
    <s id="1:554">རྒྱལ་པོ་རྐང་བཀྲས་མ་བསྙེངས་ཤིག་བདག་ཅག་གིས་བསམས་ན། </s>
    <s id="1:555">རྒྱལ་པོ་སྐུ་བསྲུང་བའི་སླད་དུ་ལྕགས་ཀྱི་ཁང་པ་བྱས་པའི་ནང་དུ་རྒྱལ་པོ་བཞུགས་ན། </s>
    <s id="1:556">རྐང་བཀྲ་དཔའ་མོད་ཀྱི་ཅི་ [262b.3]བགྱིར་ཡང་མ་མཆིས་སོ། །</s>
    <s id="1:557">རྒྱལ་པོས་བློན་པོ་རྣམས་དང་མི་མང་པོ་རྣམས་ལ་བསྒོ་བ། </s>
    <s id="1:558">མི་ཅི་སྐྱེས་པ་ལ་བརྫུན་མི་ཟེར་བའི་ཁྲེལ་ལྟས་དགོས་ཏེ། </s>
    <s id="1:559">བརྫུན་དུ་སྨྲ་ན་གསོན་ཀྱང་དགའ་བ་མ་ཡིན་པས། </s>
    <s id="1:560">ཐོག་མ་འཐམས་པ་བཞིན་དུ་ཚེ་འཕོས་ཀྱང་བླའི།</s>
    <s id="1:561">བརྫུན་སྨྲས་ཏེ་ [262b.4]གསོན་པར་མི་འདོད་དོ་ཞེས་ཁྲེལ་ལྟས་བྱས་པའི་ལེགས་པ་རྣམ་པ་སྣ་ཚོགས་དང་།</s>
    <s id="1:562">བརྫུན་དུ་སྨྲ་བའི་སྐྱོན་མང་པོ་སྨྲས་པ་དང་། </s>
    <s id="1:563">བློན་པོ་རྣམས་ཀྱང་མྱ་ངན་གྱིས་བརྣངས་ཏེ། </s>
    <s id="1:564">ཚིག་མེད་པར་གྱུར་ཏོ། །</s>
    <s id="1:565">ཐམས་ཅད་ཀྱིས་རྒྱལ་པོ་བསྐྱལ་ནས། </s>
    <s id="1:566">ཐམས་ཅད་ཀྱིས་ [262b.5]ཆོ་ངེས་བཏབ་སྟེ། </s>
    <s id="1:567">བརྒྱལ་ཞིང་འཁམས་པར་གྱུར་ཏོ། །</s>
    <s id="1:568">སུ་ཏ་སོ་མ་ལམ་དུ་ཞུགས་ཏེ་སོང་བའི་ཚེ།</s>
    <s id="1:569">སྲིན་པོ་རྐང་བཀྲས་ཀྱང་སུ་ཏ་སོ་མ་འདིར་འོངས་པའི་དུས་ཡིན་ནོ་སྙམ་བསམས་ནས།</s>
    <s id="1:570">རིའི་རྩེ་མོར་བྱུང་སྟེ་བལྟས་པ་དང་། </s>
    <s id="1:571">སུ་ཏ་སོ་མ་ལམ་དུ་རྒྱང་མ་ནས་སྲོག་འདོར་དུ་ [262b.6]འོང་བ་མཐོང་ངོ་། །</s>
    <s id="1:572">དེ་ནས་ཉེ་བར་འོངས་ཏེ་བལྟས་ན་སྔོན་པས་ཀྱང་ལྷག་པར་དགའ་བའི་མདངས་ཡོད་པས་སྲིན་པོས་རྒྱལ་པོ་ལ་འདི་སྐད་ཅེས་གསོལ་ཏོ། །</s>
    <s id="1:573">སྲོག་འདོར་བ་ལྟ་བ་དག་ལ་དགའ་བ་ཅི་ཞིག་ཡོད་ན། </s>
    <s id="1:574">ཁྱོད་འཚོ་བ་གཏོང་བ་ལས་སྲོག་ཀྱང་མི་ཕངས་སམ། [262b.7]</s>
    <s id="1:575">ཁྱོད་ཡུལ་དུ་ཕྱིན་ནས་ཕན་པའི་དོན་ཅི་ཞིག་རྙེད་ན་འདི་ལྟར་དགའ་ཞེས་དྲིས་སོ། །</s>
    <s id="1:576">སུ་ཏ་སོ་མས་སྨྲས་པ། </s>
    <s id="1:577">རྒྱལ་པོ་ཆེན་པོ་ཁྱོད་ཀྱིས་ཐུགས་དཔག་མཛད་དེ། </s>
    <s id="1:578">བདག་གི་འཚོ་བ་ཡུན་རིང་དུ་བཤོལ་ནས་བདག་གིས་སྔར་དམ་བཅས་པ་ལས་མ་འགལ་ཏེ།  སྦྱིན་པ་ [263a.1]ཆེན་པོ་ཡང་བྱིན།</s>
    <s id="1:579">དམ་པའི་ཆོས་ཀྱང་ཐོས་ནས་ཡིད་ལ་གཅགས་ཏེ། </s>
    <s id="1:580">བསམ་པ་གྲུབ་པས་འདིར་སྲོག་བཏང་ཡང་གསོན་པ་བས་དགའོ་ཞེས་སྨྲས་སོ། །</s>
    <s id="1:581">རྒྱལ་པོ་རྐང་བཀྲས་སྨྲས་པ། </s>
    <s id="1:582">ཁྱོད་ཀྱིས་ཆོས་ཅི་ཞིག་ཐོས་པ་ཁོ་བོ་ལ་ཡང་སྨྲོས་ཤིག་ཅེས་བསྒོ་བ་དང་། </s>
    <s id="1:583">སུ་ [263a.2]ཏ་སོ་མས་ཚིགས་སུ་བཅད་པ་ཇི་སྐད་ཐོས་པ་ཡང་སྨྲས། </s>
    <s id="1:584">དེ་མ་ཡིན་པ་ཡང་གཞན་ཡང་གསོད་པའི་ལས་ཁ་ན་མ་ཐོ་བའི་སྡིག་པ་དང་། </s>
    <s id="1:585">མི་དགེ་བའི་ལས་རྣམ་པར་སྨིན་པ་ཡང་ཐབས་མཁས་པས་རྒྱ་ཆེར་སྨྲས་སོ། །</s>
    <s id="1:586">སྲོག་མི་གཅོད་པའི་ཡོན་ཏན་དང་།  བསོད་ནམས་རྒྱ་ཆེན་ [263a.3]པོ་དང་། བྱམས་པའི་སེམས་ཀྱང་རྒྱས་པར་བསྟན་པ་དང་།</s>
    <s id="1:587">སྲིན་པོ་རྐང་བཀྲ་རབ་ཏུ་དགའ་རངས་ཏེ། </s>
    <s id="1:588">སྤྱི་བོས་ཕྱག་འཚལ་ནས། </s>
    <s id="1:589">བསྟན་པ་བཞིན་དུ་ཕྱིན་ཅད་སྲོག་གཅོད་པ་སྤངས་ནས། </s>
    <s id="1:590">རྒྱལ་བུ་བྲག་ཕུག་ཏུ་བཅུག་པ་རྣམས་ཀྱང་སོ་སོའི་ཡུལ་དུ་བསྐྱལ་ལོ། །</s>
    <s id="1:591">དེ་ནས་སུ་ཏ་ [263a.4]སོ་མས་དཔུང་གི་ཚོགས་བཤམས་ནས་རྒྱལ་པོ་རྐང་བཀྲ་བསུས་ནས་ཕྱིར་ཡང་རྒྱལ་པོར་བཅུག་གོ། །</s>
    <s id="1:592">དེ་དྲང་སྲོང་གིས་དམོད་པ་བོར་བའི་ལོ་བཅུ་གཉིས་ཀྱང་ཚང་བས། </s>
    <s id="1:593">དེ་ཕྱིན་ཅད་མི་ཤ་ཡང་མི་ཟ་སྟེ། </s>
    <s id="1:594">སྔོན་བཞིན་དུ་རྒྱལ་པོ་བྱས་སོ། །</s>
    <s id="1:595">རྒྱལ་པོ་ཆེན་པོ་དེའི་ཚེ་དེའི་དུས་ [263a.5]ན།  སུ་ཏ་སོ་མ་ནི་ད་ལྟར་ང་ཡིན་ནོ། །</s>
    <s id="1:596">རྒྱལ་པོ་རྐང་བཀྲ་དེ་ནི་ད་ལྟར་སོར་འཕྲེང་ཅན་ཡིན་ནོ། །</s>
    <s id="1:597">དེའི་ཚེ་རྐང་བཀྲས་ལོ་བཅུ་གཉིས་ཀྱི་བར་དུ་མི་ཟོས་པ་རྣམས་ནི། </s>
    <s id="1:598">སོར་འཕྲེང་ཅན་གྱིས་བསད་པའི་མི་རྣམས་ཡིན་ནོ། །</s>
    <s id="1:599">མི་འདི་དག་ཀྱང་གང་དང་གང་དུ་སྐྱེ་བར་རྟག་ཏུ་སོར་འཕྲེང་ཅན་ [263a.6]གྱིས་བསད་པར་གྱུར་ལ། </s>
    <s id="1:600">ངས་ཀྱང་སྐྱེ་བ་ཐམས་ཅད་དུ་དགེ་བ་ལ་བཀོད་པར་གྱུར་ཏོ། །</s>
    <s id="1:601">ངས་མངོན་དུ་དྲན་པ་སྔོན་མ་རབས་བྱེད་པའི་ཚེ་ངས་གསོད་པ་ལས་བཟློག་ནུས་ན། </s>
    <s id="1:602">ད་མངོན་པར་སངས་རྒྱས་ཏེ། </s>
    <s id="1:603">ཡོན་ཏན་ཕུན་སུམ་ཚོགས་ལ། </s>
    <s id="1:604">སྡིག་པ་ཡོངས་སུ་ཟད་ན། </s>
    <s id="1:605">འདི་ [263a.7]དག་འདུལ་བར་གྱུར་པ་ལྟ་ཅི་སྨོས། </s>
    <s id="1:606">རྒྱལ་པོས་ཡང་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
    <s id="1:607">མི་འདི་དག་སྔོན་ཅི་ཞིག་བགྱིས་ན་སྐྱེ་བ་ཐམས་ཅད་དུ་སོར་འཕྲེང་ཅན་གྱིས་རྟག་ཏུ་བསད་པར་གྱུར། </s>
    <s id="1:608">བཅོམ་ལྡན་འདས་ཀྱིས་རྒྱལ་པོ་ལ་འདི་སྐད་ཅེས་བཀའ་སྩལ་ཏོ། ། </s>
    <s id="1:609">[263b.1]རྒྱལ་པོ་ཆེན་པོ་ལེགས་པར་ཉོན་ཅིག་དང་བསྟན་པར་བྱའོ། །</s>
    <s id="1:610">སྔོན་འདས་པའི་བསྐལ་པ་གྲངས་མེད་པའི་ཕ་རོལ་ན། </s>
    <s id="1:611">འཛམ་བུའི་གླིང་འདི་ཡུལ་བཱ་རཱ་ཎ་སཱིར་རྒྱལ་པོ་བ་ལ་དར་ཞེས་བྱ་བ་ཞིག་བྱུང་སྟེ། </s>
    <s id="1:612">རྒྱལ་པོ་དེ་ལ་སྲས་གཉིས་ཡོད་དེ། </s>
    <s id="1:613">བྱད་གཟུགས་ལེགས་པ། [263b.2]</s>
    <s id="1:614">བལྟ་ན་སྡུག་པ།</s>
    <s id="1:615">རྩལ་དང་ལྡན་པའོ། །</s>
    <s id="1:616">དེའི་སྲས་ཆུང་ཤོས་འདི་སྙམ་དུ་སེམས་སོ། །</s>
    <s id="1:617">གལ་ཏེ་བདག་གི་ཕ་ཚེ་འཕོས་ནས་ཕུ་བོ་རྒྱལ་པོར་འགྱུར་རོ། །</s>
    <s id="1:618">བདག་གཞོན་པས་རྒྱལ་པོ་ཡང་མི་ཐོབ་ན། </s>
    <s id="1:619">མིར་སྐྱེས་ལ་རྒྱལ་པོ་ཡང་མ་ཐོབ་ན། </s>
    <s id="1:620">ཐ་མལ་པར་འདུག་པ་ཡང་ཅི་རུང་། [263b.3]</s>
    <s id="1:621">དབེན་པར་སོང་ནས་དྲང་སྲོང་གི་ལམ་བཙལ་བར་བྱ་སྙམ་ནས་རྒྱལ་པོའི་དྲུང་དུ་སོང་སྟེ། </s>
    <s id="1:622">ཡབ་རྒྱལ་པོ་ལ་འདི་སྐད་ཅེས་གསོལ་ཏོ། །</s>
    <s id="1:623">བདག་ནི་དབེན་པར་དྲང་སྲོང་གི་ལམ་བཙལ་བར་དགའོ། །</s>
    <s id="1:624">བདག་ལ་སྡུག་པར་འཛིན་ན་བསམ་པ་འདི་ལས་མ་བཟློག་ཅིག་ཅེས་ཡང་དང་ཡང་ [263b.4]དུ་གསོལ་པ་དང་། </s>
    <s id="1:625">རྒྱལ་པོས་ཀྱང་དེ་བཞིན་དུ་གནང་ནས་དེ་དབེན་པར་སོང་ངོ་། །</s>
    <s id="1:626">དེ་ནས་ལོ་མང་ཞིག་ལོན་པ་དང་། </s>
    <s id="1:627">རྒྱལ་པོ་ཡབ་ཚེ་འཕོས་ནས་ཕུ་བོ་རྒྱལ་སར་གཤེགས་སོ། །</s>
    <s id="1:628">ཕུ་བོ་ཡང་རྒྱལ་སར་ཞུགས་ནས། </s>
    <s id="1:629">རིང་པོར་མ་ལོན་པར་ནད་ཀྱིས་བཏབ་ནས་ཚེ་འཕོས་ཏེ། </s>
    <s id="1:630">[263b.5]རིགས་འཚོབ་པའི་མི་མེད་དོ། །</s>
    <s id="1:631">བློན་པོ་རྣམས་འདུས་ནས་ཇི་ལྟར་བྱ་བ་བགྲོས་པ་དང་། </s>
    <s id="1:632">དེ་ལ་བློན་པོ་གཅིག་གིས་འདི་སྐད་ཅེས་གསོལ་ཏོ། །</s>
    <s id="1:633">རྒྱལ་པོ་ཆེན་པོའི་སྲས་ཆུང་ངུ་ཞིག་རྒྱལ་པོ་ལ་གསོལ་ཏེ། </s>
    <s id="1:634">ད་ལྟར་རི་ལ་དྲང་སྲོང་བྱེད་ཅིང་འདུག་གོ། །</s>
    <s id="1:635">དེ་སྤྱན་དྲངས་ནས་རྒྱལ་ [263b.6]པོར་གཞུག་གོ་ཞེས་སྨྲས་པ་དང་། </s>
    <s id="1:636">བློན་པོ་རྣམས་ཀྱིས་དེ་འདྲ་བ་ཞིག་ངེས་པར་ཡོད་ན་ད་ལྟར་སྤྱན་དྲངས་ལ། </s>
    <s id="1:637">རྒྱལ་པོར་གཞུག་གོ་ཞེས་བགྲོས་ནས  རི་ལ་རྒྱལ་བུ་ཚོལ་དུ་སོང་ངོ་། །</s>
    <s id="1:638">དེ་དག་རྒྱལ་བུ་དང་ཕྲད་ནས་བདག་ཅག་ལ་རྒྱལ་པོ་མེད་དེ་ཁྱོད་ཀྱིས་རྒྱལ་པོ་བྱ་དགོས་ཀྱིས་ [263b.7]འདོང་ངོ་། ། ཞེས་སྨྲས་པ་དང་།</s>
    <s id="1:639">དྲང་སྲོང་གིས་ཚིག་འདི་ནི་འཇིགས་སུ་རུང་སྟེ། </s>
    <s id="1:640">ཁོ་བོ་དབེན་པ་འདི་ན་རབ་ཏུ་བདེ་སྟེ་མྱ་ངན་ཅི་ཡང་མེད་དོ། །</s>
    <s id="1:641">འཇིག་རྟེན་པ་ནི་རང་བཞིན་གྱིས་མ་དུལ་བ་ཡིན་པས།</s>
    <s id="1:642">རྒྱལ་པོ་ཡང་གསོད་དེ།</s>
    <s id="1:643">བདག་གིས་མི་ནུས་སོ། །</s>
    <s id="1:644">བློན་པོ་རྣམས་ [264a.1]ཀྱིས་སྨྲས་པ། </s>
    <s id="1:645">རྒྱལ་པོའི་གདུང་ཆད་དེ་གདུང་འཚོབ་པ་མེད་ཀྱིས། </s>
    <s id="1:646">དྲང་སྲོང་ཁྱོད་འབའ་ཞིག་རྒྱལ་པོའི་གདུང་ལ་གཏོགས་པ་ཡིན་ཏེ། </s>
    <s id="1:647">ཡུལ་མི་ཐམས་ཅད་མགོན་མེད་པར་གྱུར་པས། </s>
    <s id="1:648">འགྲོ་བ་མང་པོ་ལ་བརྩེ་བའི་ཕྱིར་རྒྱལ་པོར་གཤེགས་སུ་གསོལ་ལོ་ཞེས་སྨྲས་ [264a.2]པ་དང་། </s>
    <s id="1:649">དྲང་སྲོང་གིས་ཀྱང་མ་བཟོད་ནས་བློན་པོ་རྣམས་ཀྱིས་གསོལ་པ་བཞིན་དུ་ཕྱིར་ཡང་ཡུལ་དུ་འོངས་ཏེ་  རྒྱལ་པོ་བྱས་སོ། །</s>
    <s id="1:650">དྲང་སྲོང་དེ་ཆུང་ངུ་ནས་འདོད་ཆགས་ལ་མ་འབགས་པ་ལས། </s>
    <s id="1:651">སྲིད་འཚོ་ཞིང་བགས་ཀྱིས་བུད་མེད་དང་འབགས་པས་ཕྱིར་འདོད་ཆགས་ཆེ་བར་གྱུར་ [264a.3]ཏོ། །</s>
    <s id="1:652">ཉིན་མཚན་དུ་འདོད་ཆགས་ལ་བག་མེད་པས།</s>
    <s id="1:653">འདི་སྐད་བཀར་བཏགས་སོ། །</s>
    <s id="1:654">ངའི་ཡུལ་མི་ལས་བུ་མོ་ཡོད་པ་རྣམས་བག་མར་བཏང་ན། </s>
    <s id="1:655">སྔར་ང་དང་ཕྲད་པའི་འོག་ཏུ་བག་མར་ཐོང་ཤིག་ཅེས་བཀར་བཏགས་སོ། །</s>
    <s id="1:656">ཡུལ་དུ་བུད་མེད་སྡུག་གུ་ཡིད་དུ་འོང་བ་ཐམས་ཅད་ [264a.4]ལ་ཡང་མི་རིགས་པར་སྤྱོད་དོ། །</s>
    <s id="1:657">དེའི་ཚེ་བུད་མེད་གཅིག་ཅིག་མི་མང་པོ་ཚོགས་པའི་མདུན་དུ་སྒྲེན་མོར་བྱུང་སྟེ། </s>
    <s id="1:658">གཅིན་གཅི་བ་དང་། </s>
    <s id="1:659">ཐམས་ཅད་ཀྱིས་བགད་དེ་ངོ་ཚ་མི་ཤེས་པ་འདི་ཅི་བྱེད་ཅེས་སྤྱོས་པ་དང་། </s>
    <s id="1:660">བུད་མེད་དེས་འདི་སྐད་ཅེས་སྨྲས་སོ། །</s>
    <s id="1:661">བུད་མེད་ཀྱིས་བུད་ [264a.5]མེད་ཀྱི་མདུན་དུ་གཅིན་གཅིར་བ་ལ་ངོ་ཚ་ཅི་ཞིག་ཡོད་དེ། </s>
    <s id="1:662">ཁྱེད་ཅག་གཅིག་གི་མདུན་དུ་གཅིག་གིས་གཅིན་གཅིར་ཀྱང་ངོ་མི་ཚ་ན་ཁོ་མོ་བུད་མེད་དུ་འདྲ་བའི་ནང་དུ་གཅིན་གཅིར་བ་ལ་ངོ་ཚ་ཅི་ཞིག་ཡོད། </s>
    <s id="1:663">མི་མང་པོས་སྨྲས་པ། </s>
    <s id="1:664">ཁྱོད་ཀྱིས་འདི་སྐད་སྨྲས་པ་འདི་ནི་ཅིའི་ཐ་ཚིག་ཅེས་ [264a.6]སྨྲས་པ་དང་། </s>
    <s id="1:665">བུད་མེད་དེས་འདི་སྐད་ཅེས་སྨྲས་སོ། །</s>
    <s id="1:666">ཡུལ་འདི་ན་རྒྱལ་པོ་གཅིག་པོ་སྐྱེས་པ་ཡིན་གྱིས། </s>
    <s id="1:667">གཞན་མི་ཐམས་ཅད་བུད་མེད་ཡིན་དུ་ངེས་སོ། །</s>
    <s id="1:668">ཁྱེད་ཀུན་སྐྱེས་པ་ཡིན་ན། </s>
    <s id="1:669">དེ་འདྲ་བ་མི་རིགས་པ་རྒྱལ་པོས་བྱེད་པ་མི་རིགས་སོ། །</s>
    <s id="1:670">དེ་ནས་མི་མང་པོ་ངོ་ཚ་ཞིང་ [264a.7]སྐྱེངས་པར་གྱུར་ཏེ། </s>
    <s id="1:671">བུད་མེད་འདིས་སྨྲ་བ་བདེན་ཏེ།  རིགས་པ་མ་ཡིན་པས།</s>
    <s id="1:672">རྒྱལ་པོ་འདི་མེད་པར་བྱའོ་ཞེས་བགྲོས་ནས།</s>
    <s id="1:673">ཐམས་ཅད་གྲོས་འཐུན་ནས་རྒྱལ་པོ་སྐྱེད་མོས་ཚལ་དུ་ཁྲུས་ལ་འགྲོ་བའི་ཚེ་གསད་པར་བྱའོ། །</s>
    <s id="1:674">དེ་ནས་སྐྱེད་མོས་ཚལ་དུ་དཔུང་གི་ [264b.1]ཚོགས་སྦས་ནས། </s>
    <s id="1:675">རྒྱལ་པོ་རྫིང་བུར་འོངས་པའི་ཚེ་ཐམས་ཅད་ལོག་ནས་བཟུང་སྟེ། </s>
    <s id="1:676">བསད་པར་བྱས་སོ། །</s>
    <s id="1:677">རྒྱལ་པོ་སྐྲག་ནས་མི་ཁྱེད་ཅག་ཅི་བྱེད་ཅེས་སྨྲས་པ་དང་། </s>
    <s id="1:678">བློན་པོ་རྣམས་ཀྱིས་འདི་སྐད་ཅེས་སྨྲས་སོ། །</s>
    <s id="1:679">རྒྱལ་པོ་ཆོས་བཞིན་དུ་མ་བྱས་ནས་འདོད་ཆགས་ཀྱིས་ [264b.2]མྱོས་ནས་ཡུལ་མི་ཐམས་ཅད་ཀྱང་རིགས་སུན་ཅིང་སྨ་ཕབ་སྟེ། </s>
    <s id="1:680">བདག་ཅག་མ་བཟོད་ཆེས་ནས་ཁྱེད་མེད་པར་བྱས་ཏེ། </s>
    <s id="1:681">རྒྱལ་པོ་མཛངས་པ་གདོད་བཙལ་ལོ་སྙམ་མོ། །</s>
    <s id="1:682">རྒྱལ་པོས་དེ་སྐད་ཅེས་སྨྲས་པ་ཐོས་ནས་སྐྲག་པར་གྱུར་ཏེ། </s>
    <s id="1:683">བློན་པོ་རྣམས་ལ་འདི་སྐད་ཅེས་ [264b.3]སྨྲས་སོ། །</s>
    <s id="1:684">སྔོན་ཅད་ནི་བདག་གིས་ཉེས་པ་བདེན་གྱིས། </s>
    <s id="1:685">ཕྱིན་ཅད་དེ་ལྟར་མི་བྱ་ན་གཏང་དུ་རུང་ངམ་ཞེས་སྨྲས་པ་དང་། </s>
    <s id="1:686">བློན་པོ་རྣམས་ཀྱིས་འདི་སྐད་ཅེས་སྨྲས་སོ། །</s>
    <s id="1:687">གལ་ཏེ་གནམ་ལ་ཁ་བ་ནག་པོ་བབ་པའམ། </s>
    <s id="1:688">མགོ་ལ་སྦྲུལ་ནག་པོ་སྐྱེས་ཀྱང་མི་གནང་གི་མ་སྨྲ་ [264b.4]ཤིག་ཅེས་བསྒོའོ། །</s>
    <s id="1:689">རྒྱལ་པོས་དེ་སྐད་སྨྲས་པ་ཐོས་ནས་ད་ནི་གདོན་མི་ཟ་བར་གསོད་དོ་སྙམ་སྟེ  ཁྲོས་ནས་བློན་པོ་རྣམས་ལ་འདི་སྐད་ཅེས་སྨྲས་སོ། །</s>
    <s id="1:690">ང་སྔོན་རི་ལ་འདུག་སྟེ། </s>
    <s id="1:691">འཇིག་རྟེན་ལ་མི་དགའ་བ་ལས་ནན་གྱིས་རྒྱལ་པོར་བཅུག་སྟེ། </s>
    <s id="1:692">ད་ནི་ང་གསོད་དོ། ། </s>
    <s id="1:693">[264b.5]གར་སྐྱེས་ཀྱང་ཁྱོད་ང་དང་ཕྲད་དེ་ཁྱོད་ཀྱང་ངས་གསོད་པར་ཤོག་ཅེས་དམ་བཅས་སོ། །</s>
    <s id="1:694">དེ་ལྟར་དམ་བཅས་མོད་ཀྱི་འོན་ཀྱང་མ་གནང་སྟེ་བསད་དོ། །</s>
    <s id="1:695">རྒྱལ་པོ་ཆེན་པོ་དེའི་ཚེ་དེའི་དུས་ན། </s>
    <s id="1:696">རྒྱལ་པོ་དྲང་སྲོང་དེ་ནི་ད་ལྟར་སོར་འཕྲེང་ཅན་ཡིན་ནོ། །</s>
    <s id="1:697">དེའི་ཚེ་མི་མང་པོ་གྲོས་འཐུན་ [264b.6]པར་རྒྱལ་པོ་གསོད་པ་ནི་སོར་འཕྲེང་ཅན་གྱིས་གསད་པའི་མི་འདི་དག་ཡིན་ཏེ། </s>
    <s id="1:698">རྟག་ཏུ་སོར་འཕྲེང་ཅན་གྱིས་གསོད་པར་གྱུར་ཏོ། །</s>
    <s id="1:699">རྒྱལ་པོས་པུས་མོ་ས་ལ་བཙུགས་ཏེ། </s>
    <s id="1:700">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
    <s id="1:701">དགེ་སློང་སོར་འཕྲེང་ཅན་འདིས་མི་འདི་སྙེད་ཅིག་ [264b.7]བསད་ན་དེ་ལྟར་འབྲས་བུ་ཐོབ་པའི་འོག་ཏུ་རྣམ་པར་སྨིན་པ་མྱོང་བར་འགྱུར་རམ། </s>
    <s id="1:702">བཅོམ་ལྡན་འདས་ཀྱིས་བཀའ་སྩལ་པ། </s>
    <s id="1:703">རྒྱལ་པོ་ཆེན་པོ་སྡིག་པ་བྱས་ན་རྣམ་པར་སྨིན་པ་ངེས་པར་མྱོང་སྟེ</s>
    <s id="1:704">དགེ་སློང་འདི་ཡང་ད་ལྟར་གནས་ཁང་ན་སེམས་ཅན་དམྱལ་བའི་མེ་བ་སྤུའི་ཁུང་བུ་ [265a.1]ཀུན་ནས་འབར་ཏེ་སྡུག་བསྔལ་མི་བཟད་པ་མྱོང་ཞིང་འདུག་གོ། །</s>
    <s id="1:705">དེ་ནས་བཅོམ་ལྡན་འདས་ཀྱིས་འཁོར་མང་པོ་ལ་སྡིག་པའི་ལས་བྱས་ན་ངེས་པར་སྡིག་པ་རྣམ་པར་སྨིན་པ་རྟོགས་པར་བྱ་བའི་ཕྱིར། </s>
    <s id="1:706">དགེ་སློང་གཅིག་ལ་འདི་སྐད་ཅེས་བཀའ་སྩལ་ཏོ། །</s>
    <s id="1:707">དགེ་ [265a.2]སློང་ཁྱོད་སོང་ལ་ལྡེ་མིག་ཁྱེར་ཏེ། </s>
    <s id="1:708">དགེ་སློང་སོར་འཕྲེང་ཅན་གྱི་སྒོའི་བུ་གུར་ཆུག་ཅིག་ཅེས་བཀའ་སྩལ་ནས། </s>
    <s id="1:709">དགེ་སློང་གིས་བཀའ་བཞིན་དུ་ལྡེ་མིག་ཐོགས་ཏེ། </s>
    <s id="1:710">སྒོའི་བུ་གུར་བཅུག་སྟེ་དེ་མ་ཐག་ཏུ་ཞུའོ། །</s>
    <s id="1:711">དགེ་སློང་དེ་དངངས་སྐྲག་སྟེ་ཕྱིན་ནས། </s>
    <s id="1:712">བཅོམ་ལྡན་འདས་ཀྱི་ [265a.3]སྤྱན་སྔར་འོངས་ཏེ་དེ་བཞིན་དུ་གསོལ་བ་དང་། </s>
    <s id="1:713">བཅོམ་ལྡན་འདས་ཀྱིས་དགེ་སློང་དེ་ལ་འདི་སྐད་ཅེས་བཀའ་སྩལ་ཏོ། །</s>
    <s id="1:714">སྡིག་པ་བྱས་པའི་རྣམ་པར་སྨིན་པ་ནི་འདི་ཡིན་ནོ་ཞེས་བཀའ་སྩལ་ནས། </s>
    <s id="1:715">རྒྱལ་པོ་དང་འཁོར་རྣམས་ཡིད་ཆེས་པར་གྱུར་ཏོ། །</s>
    <s id="1:716">དེ་ནས་ཚེ་དང་ལྡན་པ་ཀུན་ [265a.4]དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
    <s id="1:717">དགེ་སློང་སོར་འཕྲེང་ཅན་སྔོན་ལེགས་པ་ཅི་བགྱིས་ན་མཐུ་སྟོབས་གྱད་ཆེན་པོའི་སྟོབས་དང་མཉམ་ཞིང་རྩལ་ཆེ་ལ་བྱ་ལྟར་མགྱོགས་པར་གྱུར། </s>
    <s id="1:718">ལེགས་པ་ཅི་བགྱིས་ན་བཅོམ་ལྡན་འདས་དང་ཕྲད་དེ་འཁོར་བ་ལས་གྲོལ་ [265a.5]བར་གྱུར་པ། </s>
    <s id="1:719">འཁོར་མང་པོ་ལ་ཐུགས་བརྩེ་བའི་སླད་དུ་བསྟན་དུ་གསོལ། </s>
    <s id="1:720">བཅོམ་ལྡན་འདས་ཀྱིས་བཀའ་སྩལ་པ།</s>
    <s id="1:721">ཁྱོད་ལེགས་པར་ཉོན་ཅིག །</s>
    <s id="1:722">སྔོན་འདས་པའི་དུས་ན། </s>
    <s id="1:723">སངས་རྒྱས་འོད་སྲུང་གི་ཚེ་དགེ་སློང་གཅིག་གང་ཟག་གི་ལས་བྱས་པ་ལས།</s>
    <s id="1:724">འབྲུའི་ཁལ་ [265a.6]ཅིག་བཀལ་ཏེ་སོང་སོང་བ་ལས་ལམ་དུ་ཆར་པས་ནོན་ཏེ།</s>
    <s id="1:725">བྲོས་པའི་གནས་མེད་པས་འབྲུ་དང་སྣོད་དུ་བཅས་པ་ཐམས་ཅད་གཤེར་བར་གྱུར་ཏོ། །</s>
    <s id="1:726">དེའི་ཚེ་ན་དགེ་སློང་དག་མགྱོགས་པར་འགྲོ་འདོད་པ་ལས་ཆུ་འཐུངས་པས་འགྲོ་བུལ་བས་མགྱོགས་པར་མ་གྱུར་པས་འདི་སྐད་ [265a.7]ཅེས་སྨོན་ལམ་བཏབ་བོ། །</s>
    <s id="1:727">བདག་མ་འོངས་པའི་དུས་སུ་མཐུ་མི་སྟོང་དང་མཉམ་ཞིང་ལུས་ཡང་མགྱོགས་ཁྱད་བྱ་འཕུར་བ་དང་འདྲ་བར་ཤོག་ཤིག །</s>
    <s id="1:728">མ་འོངས་པའི་དུས་ན་སངས་རྒྱས་ཤཱཀྱ་ཐུབ་པ་འཇིག་རྟེན་དུ་གཤེགས་པ་དང་ཕྲད་ནས་འཁོར་བ་ལས་གྲོལ་བར་གྱུར་ [265b.1]ཅིག་ཅེས་སྨོན་ལམ་བཏབ་བོ། །</s>
    <s id="1:729">ཀུན་དགའ་བོ་དེ་ལ་གཞན་དུ་མ་སེམས་ཤིག་དེའི་ཚེ་ན་གང་ཟག་གི་ལས་བྱས་པའི་དགེ་སློང་དེ་ནི་ད་ལྟར་གྱི་དགེ་སློང་སོར་འཕྲེང་ཅན་ཡིན་ནོ། །</s>
    <s id="1:730">དེའི་ཚེ་ན་རབ་ཏུ་བྱུང་ཞིང་ཚུལ་ཁྲིམས་བསྲུངས་ཏེ། </s>
    <s id="1:731">དགེ་འདུན་གྱི་ལས་བྱས་པས། </s>
    <s id="1:732">སྨོན་ [265b.2]ལམ་བཞིན་དུ་གང་ནས་གང་དུ་སྐྱེས་ཀྱང་བྱད་གཟུགས་བཟང་བ་དང་། </s>
    <s id="1:733">མཐུ་སྟོབས་དང་རྩལ་ཆེ་བར་གྱུར་ཏོ། །</s>
    <s id="1:734">ང་དང་ཕྲད་པར་སྨོན་པས་འཁོར་བ་ལས་གྲོལ་བར་གྱུར་ཏོ། །</s>
    <s id="1:735">དེའི་ཚེ་ཀུན་དགའ་བོ་དང་དགེ་སློང་རྣམས་དང་། </s>
    <s id="1:736">རྒྱལ་པོའི་འཁོར་མང་པོ་རྣམས། </s>
    <s id="1:737">བཅོམ་ལྡན་འདས་ [265b.3]ཀྱིས་རྣམ་པར་སྨིན་པའི་འབྲས་བུ་གསུངས་པ་ཐོས་ནས། </s>
    <s id="1:738">ཐམས་ཅད་ཀྱིས་བརྩོན་འགྲུས་བསྐྱེད་དེ། </s>
    <s id="1:739">བདེན་པ་བཞི་ཡིད་ལ་བྱས་པས་ལ་ལ་རྒྱུན་དུ་ཞུགས་པ་དང་། </s>
    <s id="1:740">ལན་ཅིག་ཕྱིར་འོང་བ་དང་། </s>
    <s id="1:741">ཕྱིར་མི་འོང་བ་དང་དགྲ་བཅོམ་པར་གྱུར་ཏོ། །</s>
    <s id="1:742">ལ་ལ་ནི་རང་སངས་རྒྱས་ཀྱི་དགེ་བའི་རྩ་བ་ [265b.4]བསྐྱེད་དོ། །</s>
    <s id="1:743">ལ་ལ་ནི་བླ་ན་མེད་པའི་བྱང་ཆུབ་ཏུ་སེམས་བསྐྱེད་དེ། </s>
    <s id="1:744">ཕྱིར་མི་ལྡོག་པའི་ས་ལ་གནས་པར་གྱུར་ཏོ། །</s>
    <s id="1:745">ཐམས་ཅད་ལུས་དང་ངག་དང་ཡིད་དགེ་བ་ལ་འདུན་ཏེ། </s>
    <s id="1:746">བཅོམ་ལྡན་འདས་ཀྱིས་གསུངས་པ་ལ་རྗེས་སུ་ཡི་རངས་ནས་མངོན་པར་དགའོ། །</s>
    <s id="1:747">མི་གདུང་བ་སོར་འཕྲེང་ཅན་གྱི་ [265b.5]ལེའུ་སྟེ་སུམ་ཅུ་དྲུག་པའོ།། །།</s>
  </p>
</text>
