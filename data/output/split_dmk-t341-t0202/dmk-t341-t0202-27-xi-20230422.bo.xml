<?xml version='1.0' encoding='utf-8'?>
<text>
  <p id="1">
    <s id="1:1">འདི་སྐད་བདག་གིས་ཐོས་པའི་དུས་གཅིག་ན། </s>
  </p>
  <p id="2">
    <s id="2:1">བཅོམ་ལྡན་འདས་ [219a.6]རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</s>
  </p>
  <p id="3">
    <s id="3:1">དེའི་ཚེ་ན་བཅོམ་ལྡན་འདས་ཀུན་དགའ་བོ་དང་བསོད་སྙོམས་ལ་གཤེགས་པ་ལས།</s>
    <s id="3:2">ལམ་ཁ་ན་བྱིས་པ་དག་ཅིག་ས་ལ་ཁང་བུ་དང་། བང་མཛོད་དང་། རིན་པོ་ཆེར་བསྔོས་ནས་ རྩེ་ཞིང་འཁོད་དོ། །</s>
  </p>
  <p id="4">
    <s id="4:1">[219a.7]དེ་ལ་ཁྱེའུ་གཅིག་ཅིག་གིས། སངས་རྒྱས་རྒྱང་མ་ནས་གཤེགས་པ་མཐོང་ནས་རབ་ཏུ་དགའ་སྟེ། </s>
  </p>
  <p id="5">
    <s id="5:1">སྦྱིན་པ་བྱ་བར་བསམས་ནས། </s>
  </p>
  <p id="6">
    <s id="6:1">བང་བར་བསྔོས་པའི་ས་ལས་སྙིམ་པ་གང་བླངས་ཏེ། </s>
  </p>
  <p id="7">
    <s id="7:1">སངས་རྒྱས་ལ་འབུལ་བར་གཟས་པ་ན། </s>
  </p>
  <p id="8">
    <s id="8:1">ཁྱེའུ་ཆུང་ཆེས་པས་མ་སླེབས་ནས། </s>
  </p>
  <p id="9">
    <s id="9:1">གྲོགས་ [219b.1]ཁྱེའུ་ཅིག་ལ་ཁྱོད་ས་ལ་རྒུ་ཤིག ། ཁོ་བོ་ཁྱོད་ཀྱི་སྟེང་དུ་འགྲེང་སྟེ་ལྷུང་བཟེད་དུ་བླུགས་སོ་ཞེས་སྨྲས་ནས།</s>
  </p>
  <p id="10">
    <s id="10:1">གྲོགས་པོས་ཀྱང་དེ་བཞིན་དུ་བྱའོ་ཞེས་སྨྲས་ཏེ། </s>
  </p>
  <p id="11">
    <s id="11:1">ཁྱེའུ་དེ་གྲོགས་པོའི་ཕྲག་པ་ལ་འཛེགས་ནས།  ས་སྙིམ་པ་གང་སངས་རྒྱས་ལ་ཕུལ་ལོ། །</s>
    <s id="11:2">སངས་རྒྱས་ཀྱིས་ཀྱང་ལྷུང་བཟེད་ [219b.2]སྨད་ནས་ས་ཕུལ་བ་བཞེས་སོ། །</s>
  </p>
  <p id="12">
    <s id="12:1">བཞེས་ནས་ཀུན་དགའ་བོ་ལ་གཏད་དོ། །</s>
  </p>
  <p id="13">
    <s id="13:1">ས་འདི་འཇིམ་པ་གྱིས་ལ་གཙུག་ལག་ཁང་ལ་སྐུས་ཤིག་ཅེས་བཀའ་སྩལ་ཏོ། །</s>
  </p>
  <p id="14">
    <s id="14:1">ཀུན་དགའ་བོ་བྱིས་པ་ཆུང་ངུས་དགའ་བའི་སེམས་ཀྱིས་ད་ལྟར་ང་ལས་ཕུལ་བ་བཞེས་ནས།</s>
    <s id="14:2">ལྷ་ཁང་ལ་བསྐུས་པས།</s>
    <s id="14:3">དེའི་ [219b.3]བསོད་ནམས་ཀྱིས་ང་མྱ་ངན་ལས་འདས་ཏེ་ལོ་བརྒྱ་ལོན་པའི་འོག་ཏུ་</s>
    <s id="14:4">རྒྱལ་པོ་ཨ་ཤོ་ཀ་ཞེས་བྱ་བར་འགྱུར་རོ། །</s>
    <s id="14:5">ཁྱེའུ་ཅིག་ཤོས་ནི་དེའི་བློན་པོར་འགྱུར་ཏེ</s>
  </p>
  <p id="15">
    <s id="15:1">འཛམ་བུའི་གླིང་ལ་དབང་བྱེད་ཅིང་དཀོན་མཆོག་གསུམ་གྱི་ཡོན་ཏན་ཡང་། ཡུལ་ཐམས་ཅད་དུ་བསྒྲགས་ནས་རིང་བསྲེལ་ལ་ཡང་རྒྱས་པར་ [219b.4]མཆོད་པ་བྱེད་དོ། །</s>
  </p>
  <p id="16">
    <s id="16:1">འཛམ་བུའི་གླིང་དུ་མཆོད་རྟེན་བརྒྱད་ཁྲི་བཞི་སྟོང་ཅིག་ཆར་བྱེད་པར་འགྱུར་རོ། །</s>
    <s id="16:2">ཀུན་དགའ་བོ་དགའ་མགུ་རངས་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="17">
    <s id="17:1">དེ་བཞིན་གཤེགས་པས་སྔོན་བསོད་ནམས་ཅི་ཞིག་མཛད་པས་རིང་བསྲེལ་ལ་ཡང་མཆོད་རྟེན་དེ་སྙེད་ [219b.5]ཅིག་བགྱིད་པར་འགྱུར། </s>
  </p>
  <p id="18">
    <s id="18:1">བཅོམ་ལྡན་འདས་ཀྱིས་བཀའ་སྩལ་པ།</s>
    <s id="18:2">རྟག་པར་ཉོན་ལ་ཤིན་ཏུ་ཡིད་ལ་ཟུང་ཤིག་དང་། ཁྱོད་ལ་བསྟན་པར་བྱའོ། །</s>
  </p>
  <p id="19">
    <s id="19:1">སྔོན་བསྐལ་པ་གྲངས་མེད་པ་འདས་པ་ན། </s>
  </p>
  <p id="20">
    <s id="20:1">འཛམ་བུའི་གླིང་འདིར་རྒྱལ་པོ་གསལ་ཐུབ་ཅེས་བྱ་བ་རྒྱལ་ཕྲན་བརྒྱད་ཁྲི་བཞི་སྟོང་སྙེད་ལ་དབང་ [219b.6]བྱེད་པ་ཞིག་བྱུང་ངོ་། །</s>
  </p>
  <p id="21">
    <s id="21:1">དེའི་ཚེ་སངས་རྒྱས་པུར་ཤ་ཞེས་བྱ་བ་ཞིག་འཇིག་རྟེན་དུ་བྱུང་སྟེ། </s>
  </p>
  <p id="22">
    <s id="22:1">རྒྱལ་པོ་དེས་བློན་པོ་དང་བཅས་སུ་ཡོ་བྱད་རྣམ་པ་བཞི་སྦྱར་ཏེ།  སངས་རྒྱས་དང་དགེ་སློང་གི་དགེ་འདུན་ལ་ཕུལ་ལོ། །</s>
    <s id="22:2">དེའི་ཚེ་ན་རྒྱལ་པོ་དང་ཡུལ་མི་རྣམས་ནི། རྟག་ཏུ་སངས་རྒྱས་དང་ཕྲད་དེ། [219b.7]ཕྱག་འཚལ་བ་དང་། བསྙེན་བཀུར་བྱེད་དེ།</s>
  </p>
  <p id="23">
    <s id="23:1">རྒྱལ་ཕྲན་གཞན་དག་ནི་བསོད་ནམས་ཀྱང་མི་བྱེད་པར། མཐའ་འཁོབ་ཀྱི་རྒྱལ་ཕྲན་དང་། ཡུལ་མི་དག་བསོད་ནམས་བྱེད་དུ་གཞུག་པའི་ཕྱིར།</s>
    <s id="23:2">སངས་རྒྱས་ཀྱི་སྐུ་གཟུགས་བྲིས་ལ། རྒྱལ་ཕྲན་རྣམས་ལ་སྦྱིན་ནོ་</s>
    <s id="23:3">སྙམ་བསམས་ནས</s>
  </p>
  <p id="24">
    <s id="24:1">[220a.1]རི་མོ་མཁན་མང་པོ་བསྡུས་ཏེ། </s>
  </p>
  <p id="25">
    <s id="25:1">སངས་རྒྱས་ཀྱི་སྐུ་གཟུགས་རི་མོར་བྲིས་ཤིག་ཅེས་བསྒོ་བ་དང་།</s>
    <s id="25:2">རི་མོ་མཁན་དག་སངས་རྒྱས་ཀྱི་སྤྱན་སྔར་སོང་སྟེ།</s>
  </p>
  <p id="26">
    <s id="26:1">སངས་རྒྱས་ཀྱི་མཚན་བལྟས་ནས་རི་མོ་བྲིས་པ་ལས།</s>
    <s id="26:2">མཚན་གཅིག་བྲིས་ན་གཅིག་མི་འདྲ་བར་གྱུར་ཏེ།</s>
  </p>
  <p id="27">
    <s id="27:1">རི་མོ་མཁན་ [220a.2]གྱིས་རི་མོ་བྲི་བར་མི་ནུས་སོ། །</s>
  </p>
  <p id="28">
    <s id="28:1">སངས་རྒྱས་ཉིད་ཀྱིས་ཚོན་རྩི་སྦྱར་ཏེ། </s>
  </p>
  <p id="29">
    <s id="29:1">སྐུ་གཟུགས་བྲིས་ནས།</s>
    <s id="29:2">དེའི་རི་མོ་མཁན་དེ་ལ་བསྟན་ཏེ།</s>
  </p>
  <p id="30">
    <s id="30:1">སྐུ་གཟུགས་མཚན་དང་ལྡན་པ་བརྒྱད་ཁྲི་བཞི་སྟོང་བྲིས་ནས། </s>
  </p>
  <p id="31">
    <s id="31:1">རྒྱལ་ཕྲན་རེ་རེ་ལ་སྐུ་གཟུགས་རེ་རེ་བསྐུར་ཏེ། </s>
  </p>
  <p id="32">
    <s id="32:1">སྐུ་གཟུགས་དེ་ལ་རྒྱལ་པོ་དང་། ཡུལ་ [220a.3]མི་ཐམས་ཅད་ཀྱིས་མེ་ཏོག་དང་། སྤོས་དང་ཡོ་བྱད་ཐམས་ཅད་ཀྱིས་མཆོད་ཅིང་ཕྱག་འཚོལ་ཅིག་ཅེས་བསྒོའོ། །</s>
    <s id="32:2">རྒྱལ་ཕྲན་དེ་དག་དང་ཡུལ་མི་དེ་དག་གིས། དེ་བཞིན་གཤེགས་པའི་སྐུ་གཟུགས་མཐོང་ནས་ རབ་ཏུ་དགའ་མགུ་ཡི་རངས་ནས། བསྙེན་བཀུར་བྱས་སོ། །</s>
  </p>
  <p id="33">
    <s id="33:1">དེའི་ཚེ་རྒྱལ་པོ་ [220a.4]གསལ་ཐུབ་དེ་ནི་ད་ལྟར་ང་ཡིན་ཏེ། </s>
  </p>
  <p id="34">
    <s id="34:1">དེ་ལྟར་དེ་བཞིན་གཤེགས་པའི་སྐུ་གཟུགས་བརྒྱད་ཁྲི་བཞི་སྟོང་བྲིས་ཏེ། </s>
  </p>
  <p id="35">
    <s id="35:1">རྒྱལ་ཕྲན་དང་ཡུལ་མི་ཀུན་ལ་སྤེལ་བའི་བསོད་ནམས་ཀྱིས། གང་དང་གང་དུ་སྐྱེས་ཀྱང་མཐོ་རིས་སུ་བརྒྱ་བྱིན་ལྷའི་དབང་པོར་སྐྱེས་ཏེ། </s>
  </p>
  <p id="36">
    <s id="36:1">བྱད་གཟུགས་བཟང་བ་དང་། [220a.5]མཚན་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུ་ཐོབ་སྟེ་</s>
    <s id="36:2">མངོན་པར་སངས་རྒྱས་སོ། །</s>
  </p>
  <p id="37">
    <s id="37:1">མྱ་ངན་ལས་འདས་ནས་ ཀྱང་རིང་བསྲེལ་ལ་མཆོད་རྟེན་བརྒྱད་ཁྲི་བཞི་སྟོང་སྙེད་བྱེད་པར་འགྱུར་རོ། །</s>
    <s id="37:2">བཅོམ་ལྡན་འདས་ཀྱིས་དེ་སྐད་གསུངས་པ་ལ་ཀུན་དགའ་བོ་དང་འཁོར་མང་པོ་རྣམས་མངོན་པར་ [220a.6]དགའ་ནས་ རྗེས་སུ་ཡི་རང་ངོ་། །</s>
  </p>
  <p id="38">
    <s id="38:1">རྒྱལ་པོ་ཨ་ཤོ་ཀའི་ལེའུ་སྟེ་ཉི་ཤུ་བདུན་པའོ།། །།</s>
  </p>
</text>
