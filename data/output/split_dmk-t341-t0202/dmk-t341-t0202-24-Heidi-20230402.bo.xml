<?xml version='1.0' encoding='utf-8'?>
<text>
  <p id="1">
    <s id="1:1">བམ་པོ་བདུན་པ། </s>
  </p>
  <p id="2">
    <s id="2:1">འདི་སྐད་བདག་གིས་ཐོས་པའི་དུས་གཅིག་ན། </s>
  </p>
  <p id="3">
    <s id="3:1">བཅོམ་ལྡན་འདས་མཉན་ཡོད་ན། རྒྱལ་བུ་ [212a.1]རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</s>
  </p>
  <p id="4">
    <s id="4:1">དེའི་ཚེ་ན་ཡུལ་དེའི་རྒྱལ་པོ་གསལ་རྒྱལ་ཞེས་བྱའོ། །</s>
  </p>
  <p id="5">
    <s id="5:1">དེའི་ལྷོ་ཕྱོགས་ན་ཡུལ་གསེར་གྱི་ས་ལ་ཞེས་བྱ་བ་ཞིག་ཡོད་དེ། </s>
  </p>
  <p id="6">
    <s id="6:1">རྒྱལ་པོ་ནི་ཀ་པྱི་ན་ཞེས་བྱའོ། །</s>
  </p>
  <p id="7">
    <s id="7:1">རྒྱལ་པོ་དེའི་སྲས་ནི་ཀ་པྱི་ན་ [212a.2]ཆེན་པོ་ཞེས་བྱའོ། །</s>
  </p>
  <p id="8">
    <s id="8:1">རྒྱལ་པོ་དེའི་ཡབ་ནོངས་ནས་སྲས་རྒྱལ་ཚབ་རྒྱལ་སར་གཤེགས་ཏེ། </s>
  </p>
  <p id="9">
    <s id="9:1">དེ་ཡང་རང་བཞིན་གྱིས་ཡིད་གཞུངས་ལ་བློ་གསལ་ཏེ། </s>
  </p>
  <p id="10">
    <s id="10:1">དཔའ་ཞིང་མཐུ་རྩལ་ཆེན་པོ་དང་ལྡན་ནོ། །</s>
  </p>
  <p id="11">
    <s id="11:1">དེ་ལ་དམག་གི་ཚོགས་སྟོང་ཕྲག་སུམ་ཅུ་རྩ་དྲུག་ཡོད་དེ། </s>
  </p>
  <p id="12">
    <s id="12:1">དམག་དེ་ [212a.3]དག་གར་བབ་ཀྱང་རླུང་ཆེན་པོ་དང་འདྲ་བར་ཕས་རྒོལ་མི་ཐུབ་པ་མེད་དོ། །</s>
  </p>
  <p id="13">
    <s id="13:1">ཡུལ་དབུས་ཀྱི་རྒྱལ་པོ་དང་ནི་མ་འདྲུལ་ཏོ། །</s>
  </p>
  <p id="14">
    <s id="14:1">ཕྱིས་ཚོང་པ་དག་ཅིག་ཡུལ་གསེར་སར་ཕྱིན་ནས་</s>
  </p>
  <p id="15">
    <s id="15:1">རས་འཇམ་པོ་བཟང་པོ་ཡུག་བཞི་ཞིག་རྒྱལ་པོ་དེ་ལ་ཕུལ་ལོ། །</s>
    <s id="15:2">རྒྱལ་པོས་ཀྱང་བཞེས་ནས་</s>
  </p>
  <p id="16">
    <s id="16:1">ཚོང་ [212a.4]པ་དེ་ལ་འདི་ལྟ་བུ་ནོར་བཟང་པོ་གང་ལས་འོངས་ཞེས་དྲིས་པ་དང་།</s>
    <s id="16:2">ཚོང་པས་ཀྱང་འདི་ནི་ཡུལ་དབུས་ནས་མཆིས་སོ་ཞེས་གསོལ་ཏོ། །</s>
  </p>
  <p id="17">
    <s id="17:1">རྒྱལ་པོ་དེས་སྨྲས་པ།</s>
    <s id="17:2">ཡུལ་གྱི་དབུས་ཞེས་བྱ་བ་ནི་གང་།</s>
    <s id="17:3">ཡུལ་གྱི་དབུས་ཀྱི་མིང་ནི་ཅི་ཞེས་བྱ།</s>
  </p>
  <p id="18">
    <s id="18:1">ཚོང་པས་གསོལ་པ། [212a.5]ཡུལ་གྱི་དབུས་ཀྱི་མིང་ནི་རྒྱལ་པོའི་ཁབ་ཅེས་ཀྱང་བྱ། </s>
  </p>
  <p id="19">
    <s id="19:1">མཉན་ཡོད་ཅེས་ཀྱང་བྱ་སྟེ། </s>
  </p>
  <p id="20">
    <s id="20:1">དེ་ལ་སོགས་པ་ཡུལ་གྱི་མིང་གཞན་ཡང་མང་དུ་མཆིས་སོ། །</s>
  </p>
  <p id="21">
    <s id="21:1">རྒྱལ་པོས་སྨྲས་པ།</s>
    <s id="21:2">རྒྱལ་པོ་དེ་དག་ཅིའི་ཕྱིར་ང་ལ་ཕྱག་འཚལ་ཞིང་དཔྱ་དབུལ་དུ་མི་འོང་།</s>
  </p>
  <p id="22">
    <s id="22:1">ཚོང་པས་གསོལ་པ། [212a.6]</s>
    <s id="22:2">རྒྱལ་པོ་དེ་དག་ཀྱང་སོ་སོའི་རྒྱལ་སྲིད་འཛིན་ཅིང་ཡུལ་གྱི་ཚིས་བགྱིད་པས་འདིར་མི་མཆིའོ། །</s>
    <s id="22:3">རྒྱལ་པོ་དེས་བསམས་པ་ངའི་མཐུ་དང་བྱིན་གྱིས་གནམ་མཐའ་འོག་ཐམས་ཅད་ཀྱང་ཐུལ་ན</s>
  </p>
  <p id="23">
    <s id="23:1">ཅིའི་ཕྱིར་རྒྱལ་པོ་འདི་དག་ང་ལ་ཕྱག་འཚལ་ཞིང་དཔྱ་དབུལ་དུ་མི་འོང་། </s>
  </p>
  <p id="24">
    <s id="24:1">ད་ནི་ངའི་ [212a.7]མཐུ་དང་བྱིན་གྱིས་དེ་དག་དབབ་བོ་སྙམ་ནས། </s>
  </p>
  <p id="25">
    <s id="25:1">ཚོང་པ་དེ་ལ་སྨྲས་པ།</s>
    <s id="25:2">ཡུལ་གྱི་དབུས་ཀྱི་རྒྱལ་པོའི་ནང་ན་རྒྱལ་པོ་གང་ཆེ།</s>
  </p>
  <p id="26">
    <s id="26:1">ཚོང་པས་སྨྲས་པ།</s>
    <s id="26:2">མཉན་ཡོད་ཀྱི་རྒྱལ་པོ་ནང་ན་ཆེའོ། །</s>
  </p>
  <p id="27">
    <s id="27:1">དེ་ནས་རྒྱལ་པོ་དེས་མཉན་ཡོད་དུ་ཕོ་ཉ་བཏང་སྟེ། </s>
  </p>
  <p id="28">
    <s id="28:1">རྒྱལ་པོ་གསལ་ [212b.1]རྒྱལ་ལ་འདི་སྐད་ཅེས་སྤྲིང་ངོ་། །</s>
  </p>
  <p id="29">
    <s id="29:1">ངའི་མཐུ་དང་བྱིན་གྱིས་འཛམ་བུའི་གླིང་ན་གཏོགས་པ་ཀུན་ལ་དབང་ན། </s>
  </p>
  <p id="30">
    <s id="30:1">ཁྱོད་ཅིའི་ཕྱིར་ཕོ་ཉ་ཡང་འདྲུལ་བར་མི་བྱེད། </s>
  </p>
  <p id="31">
    <s id="31:1">ད་ཡང་ཁྱོད་ཀྱི་སྟེང་དུ་ཕོ་ཉ་བཏང་བ་ཡིན་གྱིས།</s>
    <s id="31:2">ཁྱོད་ཉལ་བའི་ཚེ་ངའི་མིང་ཐོས་ན་འདུག་པའི་རིགས་སོ། །</s>
  </p>
  <p id="32">
    <s id="32:1">འདུག་ [212b.2]པའི་ཚེ་ཐོས་ན་ལྡང་བའི་རིགས་སོ། །</s>
  </p>
  <p id="33">
    <s id="33:1">ཟས་ཟ་བའི་ཚེ་ཐོས་ན་མིད་མི་ཁོམ་པར་ཕྱིར་དོར་བའི་རིགས་སོ། །</s>
  </p>
  <p id="34">
    <s id="34:1">ཁྲུས་བྱེད་པའི་འཕྲོ་ལ་ཐོས་ན་སྐྲ་ཡང་ཕྱིར་མདུད་པའི་རིགས་སོ། །</s>
  </p>
  <p id="35">
    <s id="35:1">སྡོད་པའི་ཚེ་ཐོས་ན་རྒྱུགས་པའི་རིགས་ཀྱིས།</s>
    <s id="35:2">ད་སྟེ་ཞག་བདུན་ན་འདིར་ང་དང་ཕྲད་དུ་ཤོག་ཤིག །</s>
    <s id="35:3">དེ་ལྟར་ [212b.3]མ་བྱས་ན།</s>
  </p>
  <p id="36">
    <s id="36:1">དམག་དྲངས་ནས་ཁྱོད་ཀྱི་ཡུལ་མེད་པར་བྱའོ་ཞེས་སྤྲིང་ངོ་། །</s>
  </p>
  <p id="37">
    <s id="37:1">རྒྱལ་པོ་གསལ་རྒྱལ་གྱིས་དེ་སྐད་ཅེས་སྤྲིང་བ་ཐོས་ནས། </s>
  </p>
  <p id="38">
    <s id="38:1">མི་དགའ་ཞིང་དངངས་ཏེ། </s>
  </p>
  <p id="39">
    <s id="39:1">བཅོམ་ལྡན་འདས་གང་ན་བར་སོང་ནས་དེ་བཞིན་དུ་རྒྱས་པར་གསོལ་ཏོ། །</s>
  </p>
  <p id="40">
    <s id="40:1">བཅོམ་ལྡན་འདས་ཀྱིས་བཀའ་ [212b.4]སྩལ་པ།</s>
    <s id="40:2">རྒྱལ་པོས་ཀྱང་ཕོ་ཉ་དེ་ལ་རྒྱལ་པོའི་ནང་ན་ང་མི་ཆེ་སྟེ།</s>
  </p>
  <p id="41">
    <s id="41:1">ང་བས་རྒྱལ་པོ་ཆེ་བ་ཡོད་དོ་ཞེས་གྱིས་ཤིག །</s>
    <s id="41:2">རྒྱལ་པོ་གསལ་རྒྱལ་གྱིས་ཀྱང་བཅོམ་ལྡན་འདས་ཀྱི་བཀའ་བཞིན་དུ་</s>
    <s id="41:3">འཇིག་རྟེན་ན་འཕྲུལ་གྱི་རྒྱལ་པོ་ཞིག་འདི་ནས་མི་རིང་བ་ཞིག་ན་བཞུགས་ཀྱིས་</s>
    <s id="41:4">ཁྱོད་ཉིད་ [212b.5]དེར་སོང་ལ་ཁྱོད་ཀྱི་རྒྱལ་པོས་སྤྲིང་བ་བཞིན་དུ་གྱིས་ཤིག་ཅེས་བསྒོ་ནས།</s>
  </p>
  <p id="42">
    <s id="42:1">ཕོ་ཉ་དེ་རྒྱལ་བུ་རྒྱལ་བྱེད་ཀྱི་ཚལ་ནས་སོང་ངོ་། །</s>
  </p>
  <p id="43">
    <s id="43:1">དེའི་ཚེ་ན་བཅོམ་ལྡན་འདས་འཁོར་ལོས་སྒྱུར་བའི་རྒྱལ་པོར་སྤྲུལ་ཏེ། </s>
  </p>
  <p id="44">
    <s id="44:1">བློན་པོ་ཆེན་པོར་མཽད་གལ་སྤྲུལ་ནས་</s>
    <s id="44:2">རིན་པོ་ཆེ་སྣ་བདུན་དང་ལྡན་པར་བཞུགས་སོ། །</s>
  </p>
  <p id="45">
    <s id="45:1">[212b.6]ཀུན་དགའ་ར་བ་ཡང་རིན་པོ་ཆེར་བསྒྱུར་ནས། </s>
  </p>
  <p id="46">
    <s id="46:1">ར་བའི་ཕྱི་རོལ་ན་རིན་པོ་ཆེའི་འོབས་རིམ་པ་བདུན་པ་དང་།</s>
    <s id="46:2">འོབས་ཀྱི་བར་ན་རིན་པོ་ཆེ་སྣ་བདུན་གྱི་ཤིང་དཀྲིགས་ཏེ།</s>
  </p>
  <p id="47">
    <s id="47:1">ཁ་དོག་རྣམ་པ་སྣ་ཚོགས་ཀྱི་པད་མ་གྲངས་མེད་པ་ལྷམ་མེ་ལྷན་ནེ་ལྷང་ངེར་འཚེར་བ་དང་།</s>
    <s id="47:2">ར་བའི་ནང་ན་ [212b.7]རིན་པོ་ཆེ་སྣ་ཚོགས་ལས་བྱས་པའི་ཕོ་བྲང་ན།</s>
  </p>
  <p id="48">
    <s id="48:1">རྒྱལ་པོ་ཤིན་ཏུ་བྱིན་ཆེ་བར་བཞུགས་པར་སྤྲུལ་ཏོ། །</s>
  </p>
  <p id="49">
    <s id="49:1">ཕོ་ཉ་དེ་སྤྲུལ་པའི་ཕོ་བྲང་དུ་འོངས་ནས། </s>
  </p>
  <p id="50">
    <s id="50:1">རྒྱལ་པོ་ཆེན་པོ་མཐོང་བ་ཙམ་གྱིས་འཇིགས་སྐྲག་པར་གྱུར་ཏེ། </s>
  </p>
  <p id="51">
    <s id="51:1">འདི་སྐད་དུ་བདག་གི་རྒྱལ་པོའི་བྱིན་དང་བསོད་ནམས་ཀྱིས་ནི་ [213a.1]འདི་ལ་མི་ཐུབ་ན། </s>
  </p>
  <p id="52">
    <s id="52:1">འོན་ཀྱང་སྤྲིང་བའི་ཡི་གེ་འབུལ་ལོ་སྙམ་ནས་ཡི་གེ་ཕུལ་ལོ། །</s>
    <s id="52:2">འཕྲུལ་གྱི་རྒྱལ་པོས་ཡི་གེ་བླངས་ནས་རྡོག་པའི་ཞབས་སུ་བཅུག་སྟེ།</s>
  </p>
  <p id="53">
    <s id="53:1">ཕོ་ཉ་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="54">
    <s id="54:1">ང་ནི་རྒྱལ་པོ་ཆེན་པོ་སྟེ་གླིང་བཞི་ལ་དབང་བ་ཡིན་ན། </s>
  </p>
  <p id="55">
    <s id="55:1">[213a.2]ཁྱོད་ཀྱི་རྒྱལ་པོ་གླེན་པ་དེའི་ཅིའི་ཕྱིར་བཀའ་ཉན། </s>
  </p>
  <p id="56">
    <s id="56:1">ཁྱོད་མྱུར་དུ་ཕྱིར་སོང་ལ་ངས་འདི་སྐད་ཅེས་བཀའ་སྩལ་ཏོ་ཞེས་གྱིས་ཤིག །</s>
    <s id="56:2">ཁྱོད་ཀྱི་ཕོ་ཉ་ཕྱིར་འོངས་ནས་ ངའི་བཀའ་ཐོས་པ་ཙམ་གྱིས།</s>
    <s id="56:3">ཉལ་བ་ལས་ཐོས་ན་ལྡང་བའི་རིགས་སོ། །</s>
  </p>
  <p id="57">
    <s id="57:1">འདུག་པ་ལས་ཐོས་ན་འགྲེང་བའི་རིགས་ [213a.3]སོ། །</s>
  </p>
  <p id="58">
    <s id="58:1">འགྲོ་བ་ལས་ཐོས་ན་རྒྱུག་པའི་རིགས་ཀྱིས།</s>
    <s id="58:2">ད་སྟེ་ཞག་བདུན་ན་འདིར་ཕྱག་འཚལ་དུ་མ་འོངས་ཏེ་བཀའ་བཅག་པར་གྱུར་ན།</s>
  </p>
  <p id="59">
    <s id="59:1">ཁྲིམས་དང་སྦྱར་རོ་ཞེས་གྱིས་ཤིག །</s>
    <s id="59:2">ཕོ་ཉ་དེས་བཀའ་སྩལ་པ་བཞིན་དུ་ཕྱིར་སོང་ནས།</s>
  </p>
  <p id="60">
    <s id="60:1">བདག་གི་ཡུལ་དུ་ཕྱིན་པ་དང་། གསེར་ས་ལའི་ [213a.4]རྒྱལ་པོ་ལ་ཅི་མཐོང་བ་དང་། ཅི་སྤྲིང་བ་རྒྱས་པར་གསོལ་ཏོ། །</s>
  </p>
  <p id="61">
    <s id="61:1">རྒྱལ་པོས་དེ་སྐད་སྤྲིང་བ་ཐོས་ནས་འགྱོད་པར་གྱུར་ཏེ། </s>
  </p>
  <p id="62">
    <s id="62:1">ཅི་དབང་བའི་རྒྱལ་ཕྲན་རྣམས་དང་བཅས་ཏེ། </s>
  </p>
  <p id="63">
    <s id="63:1">རྒྱལ་པོ་ཆེན་པོའི་ཐད་དུ་དོང་ངོ་སྙམ་སྟེ། </s>
  </p>
  <p id="64">
    <s id="64:1">འོན་ཀྱང་ཐལ་བྱུང་དུ་འགྲོ་བར་མི་རིགས་ཀྱིས།</s>
    <s id="64:2">ད་དུང་ཡང་ལན་ [213a.5]ཅིག་བགམ་མོ་སྙམ་ནས།</s>
  </p>
  <p id="65">
    <s id="65:1">སྔར་ཕོ་ཉ་ཞིག་བཏང་ནས།  རྒྱལ་པོ་ཆེན་པོ་ལ་བདག་ཕྱག་འཚལ་དུ་མཆི་ན།</s>
  </p>
  <p id="66">
    <s id="66:1">བདག་དབང་བའི་རྒྱལ་ཕྲན་ཁྲི་ཕྲག་སུམ་ཅུ་རྩ་དྲུག་མཆིས་ན། </s>
  </p>
  <p id="67">
    <s id="67:1">དེ་དག་རིལ་གྱིས་མཆིའམ།</s>
    <s id="67:2">ཕྱེད་ཙམ་མཆི་བ་བཀའ་སྩོལ་ཅིག་ཅེས་མཆིའོ། །</s>
    <s id="67:3">རྒྱལ་པོ་ཆེན་ [213a.6]པོས་ཕྱིར་དེ་ལ་རྒྱལ་ཕྲན་ཕྱེད་དང་ཆོས་ཏེ་ཤོག་ཤིག་ཅེས་བསྒོ་བ་དང་།</s>
    <s id="67:4">གསེར་ས་ལའི་རྒྱལ་པོ་རྒྱལ་ཕྲན་ཁྲི་བརྒྱད་སྟོང་དང་བཅས་ཏེ</s>
  </p>
  <p id="68">
    <s id="68:1">མཉན་ཡོད་དུ་</s>
    <s id="68:2">རྒྱལ་པོ་སྤྲུལ་པའི་སྤྱན་སྔར་ལྷགས་ནས་ཕྱག་འཚལ་ཏེ།</s>
  </p>
  <p id="69">
    <s id="69:1">འདི་སྙམ་དུ་བསམས་སོ། །</s>
  </p>
  <p id="70">
    <s id="70:1">རྒྱལ་པོ་ཆེན་པོ་འདིའི་བྱད་གཟུགས་ནི་ [213a.7]བདག་བས་ལྷག་ཀྱང་།</s>
    <s id="70:2">མཐུ་སྟོབས་ནི་བདག་ཙམ་མི་ཕོད་དོ་སྙམ་དུ་བསམས་པ་དང་།</s>
    <s id="70:3">འཕྲུལ་གྱི་རྒྱལ་པོས་བློན་པོ་རིན་པོ་ཆེ་ལ་ཁྱོད་ཀྱི་གཞུ་གསེར་ས་ལའི་རྒྱལ་པོ་ལ་བྱིན་ཅིག་ཅེས་བཀའ་སྩལ་ཏོ། །</s>
  </p>
  <p id="71">
    <s id="71:1">རྒྱལ་པོ་དེས་ཀྱང་བླངས་ཞེས་བྱས་ན་མ་ཐེག་གོ། །</s>
  </p>
  <p id="72">
    <s id="72:1">དེ་ནས་འཕྲུལ་གྱི་ [213b.1]རྒྱལ་པོས་བླངས་ཏེ། </s>
  </p>
  <p id="73">
    <s id="73:1">མཐེའུ་ཆུང་གིས་གཞུ་བདུངས་ཏེ། </s>
  </p>
  <p id="74">
    <s id="74:1">གསེར་ས་ལའི་རྒྱལ་པོ་ལ་གཞུ་འདི་ཁོང་ཤིག་ཅེས་བཀའ་སྩལ་ན། </s>
  </p>
  <p id="75">
    <s id="75:1">གསེར་ས་ལའི་རྒྱལ་པོས་བླངས་ན་གཞུ་རྒྱུད་ཀྱང་མ་སྒུལ་ཏོ། །</s>
  </p>
  <p id="76">
    <s id="76:1">དེ་ནས་འཕྲུལ་གྱི་རྒྱལ་པོས་བླངས་ཏེ་དྲངས་ན། </s>
  </p>
  <p id="77">
    <s id="77:1">གཞུ་རྒྱུད་སྤྲིངས་པ་ཙམ་གྱིས་ [213b.2]སྟོང་ཆེན་པོའི་འཇིག་རྟེན་གྱི་ཁམས་ཀྱང་འགུལ་ཞིང་གཡོས་སོ། །</s>
  </p>
  <p id="78">
    <s id="78:1">དེ་ནས་མདའ་བླངས་ཏེ་མདའ་ཅིག་འཕངས་ན། </s>
  </p>
  <p id="79">
    <s id="79:1">འཕངས་མ་ཐག་ཏུ་མདའ་ལྔར་གྱུར་ཏེ། </s>
  </p>
  <p id="80">
    <s id="80:1">མདའ་དེ་དག་གི་རྩེ་མོ་ལས་འོད་ཟེར་གྲངས་མེད་པ་བྱུང་ནས། </s>
  </p>
  <p id="81">
    <s id="81:1">པད་མ་ཤིང་རྟའི་འཕང་ལོ་ཙམ་ཡང་རེ་རེ་ཡོད་པར་ [213b.3]གྱུར་ཏེ། </s>
  </p>
  <p id="82">
    <s id="82:1">པད་མ་རེ་རེ་ལ་ཡང་འཁོར་ལོས་སྒྱུར་བའི་རྒྱལ་པོ་རིན་པོ་ཆེ་སྣ་བདུན་དང་ལྡན་པ་རེ་རེ་ཡོད་པར་གྱུར་ཏོ། །</s>
  </p>
  <p id="83">
    <s id="83:1">འོད་ཟེར་དེ་དག་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱང་སྣང་བར་བྱས་ནས། </s>
  </p>
  <p id="84">
    <s id="84:1">ལམ་རྒྱུད་ལྔའི་སེམས་ཅན་ཐམས་ཅད་ལ་ཕན་ [213b.4]པའི་དོན་དུ་མ་གྱུར་པ་མེད་དོ། །</s>
  </p>
  <p id="85">
    <s id="85:1">ལྷ་རྣམས་ཀྱི་གནས་སུ་འོད་ཟེར་དེ་མཐོང་ཞིང་ཆོས་སྟོན་པའི་གསུང་ཡང་གྲག་པར་གྱུར་ནས། </s>
  </p>
  <p id="86">
    <s id="86:1">དེ་དག་གི་ལུས་དང་སེམས་ཡོངས་སུ་དག་སྟེ། </s>
  </p>
  <p id="87">
    <s id="87:1">ཁ་ཅིག་ནི་རྒྱུན་དུ་ཞུགས་པ་ནས་དགྲ་བཅོམ་པའི་བར་དུ་ཐོབ་པར་གྱུར་ཏོ། །</s>
  </p>
  <p id="88">
    <s id="88:1">ཁ་ཅིག་ནི་བླ་ན་ [213b.5]མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །</s>
  </p>
  <p id="89">
    <s id="89:1">ཁ་ཅིག་ནི་ཕྱིར་མི་ལྡོག་པའི་ས་ལ་གནས་པར་གྱུར་ཏོ། །</s>
  </p>
  <p id="90">
    <s id="90:1">མིའི་རྒྱུད་དུ་གཏོགས་པའི་སེམས་ཅན་སངས་རྒྱས་ཀྱིས་འོད་ཟེར་མཐོང་ཞིང་ཆོས་བསྟན་པ་ཐོས་པ་རྣམས་རབ་ཏུ་དགའ་མགུ་རངས་ཏེ། </s>
  </p>
  <p id="91">
    <s id="91:1">ཁ་ [213b.6]ཅིག་ནི་རྒྱུན་དུ་ཞུགས་པ་ནས་ལན་ཅིག་ཕྱིར་མི་ལྡོག་པ་དང་།</s>
    <s id="91:2">རབ་ཏུ་བྱུང་ཞིང་དགྲ་བཅོམ་པའི་འབྲས་བུ་ཐོབ་པར་གྱུར་ཏོ། །</s>
  </p>
  <p id="92">
    <s id="92:1">སེམས་ཅན་གྲངས་མེད་པ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དེ། །</s>
  </p>
  <p id="93">
    <s id="93:1">ཕྱིར་མི་ལྡོག་པའི་ས་ལ་གནས་པར་གྱུར་ཏོ། ། </s>
  </p>
  <p id="94">
    <s id="94:1">[213b.7]ཡི་དགས་ཀྱི་རྒྱུད་དུ་གཏོགས་པ་དག་ནི་སངས་རྒྱས་ཀྱི་འོད་ཟེར་གྱིས་རེག་ཅིང་ཆོས་ཐོས་པས་ཐམས་ཅད་ཁ་ཟས་ཀྱིས་འགྲངས་ཏེ། </s>
  </p>
  <p id="95">
    <s id="95:1">ལུས་དང་སེམས་ལ་གདུང་བ་མེད་ཅིང་ཚིམ་པར་གྱུར་ནས། </s>
  </p>
  <p id="96">
    <s id="96:1">ཐམས་ཅད་སྙིང་རྗེ་བའི་སེམས་དང་ལྡན་པ་སྐྱེས་ཏེ། </s>
  </p>
  <p id="97">
    <s id="97:1">སངས་རྒྱས་ལ་བསྙེན་ [214a.1]བཀུར་བྱས་ཏེ། </s>
  </p>
  <p id="98">
    <s id="98:1">ཡི་དགས་ལས་རྣམ་པར་གྲོལ་ནས་ལྷ་དང་མིར་སྐྱེས་སོ། །</s>
  </p>
  <p id="99">
    <s id="99:1">དུད་འགྲོའི་སྐྱེ་གནས་སུ་གཏོགས་པའི་སེམས་ཅན་རྣམས་ནི་སངས་རྒྱས་ཀྱི་འོད་ཟེར་མཐོང་བས་</s>
    <s id="99:2">འདོད་ཆགས་དང་ཞེ་སྡང་གི་སེམས་ཀུན་ཞི་སྟེ།</s>
  </p>
  <p id="100">
    <s id="100:1">གཏི་མུག་གིས་མདོངས་པ་ [214a.2]ཡང་སད་པར་གྱུར་ནས། </s>
  </p>
  <p id="101">
    <s id="101:1">ཐམས་ཅད་སངས་རྒྱས་ལ་དགའ་ཞིང་དད་པས།</s>
    <s id="101:2">དུད་འགྲོ་ལས་རྣམ་པར་གྲོལ་ཏེ།</s>
  </p>
  <p id="102">
    <s id="102:1">ལྷ་དང་མིར་སྐྱེས་སོ། །</s>
  </p>
  <p id="103">
    <s id="103:1">སེམས་ཅན་དམྱལ་བའི་སེམས་ཅན་ལ་སངས་རྒྱས་ཀྱི་འོད་ཟེར་གྱིས་རེག་པས་གྲང་བ་ནི་དྲོ་བར་གྱུར། </s>
  </p>
  <p id="104">
    <s id="104:1">ཚ་བ་ནི་བསིལ་བར་གྱུར། ། </s>
  </p>
  <p id="105">
    <s id="105:1">[214a.3]སྡུག་བསྔལ་གྱིས་གདུངས་པ་ཡང་རྒྱུན་ཆད་པར་གྱུར་ཏེ། </s>
  </p>
  <p id="106">
    <s id="106:1">ལུས་དང་སེམས་རབ་ཏུ་དགའ་བས།</s>
    <s id="106:2">སངས་རྒྱས་ལ་དད་པར་གྱུར་ཏེ།</s>
  </p>
  <p id="107">
    <s id="107:1">སེམས་ཅན་དམྱལ་བ་ལས་ཐར་ནས་ལྷ་དང་མིར་སྐྱེས་སོ། །</s>
  </p>
  <p id="108">
    <s id="108:1">དེའི་ཚེ་རྒྱལ་པོ་ཀ་པྱི་ན་ཆེན་པོ་དང་།</s>
    <s id="108:2">གསེར་ས་ལའི་རྒྱལ་ཕྲན་རྣམས་ཀྱིས་རྫུ་ [214a.4]འཕྲུལ་འདི་ལྟ་བུ་དག་མཐོང་ནས།</s>
  </p>
  <p id="109">
    <s id="109:1">ཤིན་ཏུ་དད་པའི་སེམས་འབའ་ཞིག་</s>
    <s id="109:2">དད་པས་རྡུལ་དང་བྲལ། དྲི་མ་དང་བྲལ་ཏེ།</s>
  </p>
  <p id="110">
    <s id="110:1">ཆོས་ལ་ཆོས་ཀྱི་མིག་རྣམ་པར་དག་པར་གྱུར་ཏེ། </s>
  </p>
  <p id="111">
    <s id="111:1">རྒྱལ་ཕྲན་ཁྲི་བརྒྱད་སྟོང་གི་སེམས་ཚིམ་པར་གྱུར་ཏོ། །</s>
  </p>
  <p id="112">
    <s id="112:1">དེ་མ་ཐག་ཏུ་སངས་རྒྱས་ཀྱི་རྫུ་འཕྲུལ་བསྡུས་ [214a.5]ཏེ། </s>
  </p>
  <p id="113">
    <s id="113:1">ཕྱིར་སངས་རྒྱས་ཀྱི་སྐུར་དགེ་སློང་གི་དགེ་འདུན་གྱིས་མདུན་དང་རྒྱབ་ཏུ་བསྐོར་ཏེ།  བཞུགས་པར་བསྟན་ཏོ། །</s>
  </p>
  <p id="114">
    <s id="114:1">དེ་ནས་གསེར་ས་ལའི་རྒྱལ་པོ་དེ་ཡང་བཅོམ་ལྡན་འདས་ལ་རབ་ཏུ་བྱུང་བར་གསོལ་པ་དང་།</s>
    <s id="114:2">བཅོམ་ལྡན་འདས་ཀྱིས་ལེགས་པར་འོངས་སོ། །</s>
  </p>
  <p id="115">
    <s id="115:1">ཞེས་བཀའ་ [214a.6]སྩལ་པས། སྐྲ་དང་། ཁ་སྤུ་རང་བྱི་སྟེ། </s>
  </p>
  <p id="116">
    <s id="116:1">ངུར་སྨྲིག་གྱོན་པའི་དགེ་སློང་དུ་གྱུར་ནས། </s>
  </p>
  <p id="117">
    <s id="117:1">ཆོས་ཡིད་ལ་བྱས་པས་ཟག་པ་ཟད་དེ་དགྲ་བཅོམ་པར་གྱུར་ཏོ། །</s>
  </p>
  <p id="118">
    <s id="118:1">དེ་ནས་ཀུན་དགའ་བོས་བཅོམ་ལྡན་འདས་ལ་གསོལ་པ།</s>
    <s id="118:2">གསེར་ས་ལའི་རྒྱལ་པོ་འདིས་སྔོན་བསོད་ནམས་ཅི་ཞིག་བགྱིས་ན་</s>
  </p>
  <p id="119">
    <s id="119:1">[214a.7]འདི་ལྟར་རིགས་ཆེ་ཞིང་མཐོ་ལ།</s>
    <s id="119:2">ཡོན་ཏན་འཕགས་པར་ཆེ་ཞིང་།</s>
    <s id="119:3">སངས་རྒྱས་བཅོམ་ལྡན་འདས་དང་ཕྲད་པས།</s>
    <s id="119:4">དེ་མ་ཐག་ཏུ་ཟག་པ་ཟད་པར་གྱུར།</s>
  </p>
  <p id="120">
    <s id="120:1">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
    <s id="120:2">སེམས་ཅན་འདི་དག་གི་སྤྱོད་པ་བཞིན་དུ་ལས་ཀྱི་འབྲས་བུ་ [214b.1]རྣམ་པར་སྨིན་པར་འགྱུར་རོ། །</s>
    <s id="120:3">སྔོན་འདས་པའི་དུས་ན་སངས་རྒྱས་འོད་སྲུང་འཇིག་རྟེན་ན་གཤེགས་ཏེ</s>
  </p>
  <p id="121">
    <s id="121:1">སངས་རྒྱས་དེ་མྱ་ངན་ལས་འདས་ནས། </s>
  </p>
  <p id="122">
    <s id="122:1">ཁྱིམ་བདག་ཅིག་གིས་མཆོད་རྟེན་བརྩིགས་ཏེ། </s>
  </p>
  <p id="123">
    <s id="123:1">དགེ་འདུན་གྱི་གནས་ཁང་བྱས་ནས། </s>
  </p>
  <p id="124">
    <s id="124:1">འཚོ་བའི་ཡོ་བྱད་རྣམ་པ་བཞི་ [214b.2]ཡང་སྦྱར་ཏེ་</s>
  </p>
  <p id="125">
    <s id="125:1">ཡུན་རིང་ཞིག་ལོན་པ་དང་།</s>
    <s id="125:2">མཆོད་རྟེན་དེ་ཡང་ཞིག །</s>
    <s id="125:3">འཚོ་བའི་ཡོ་བྱད་ཁྲི་སྟན་དང་། གོས་དང་། ཟས་ཀྱང་རྒྱུན་ཆད་པར་གྱུར་ཏོ། །</s>
  </p>
  <p id="126">
    <s id="126:1">དེ་ནས་ཁྱིམ་བདག་དེ་ལ་བུ་དགེ་སློང་ཞིག་ཡོད་པ་དེས་མི་མང་པོ་ལ་ཆོས་བཤད་དེ་ཕྱིར་ཡང་མཆོད་རྟེན་གསོས་ནས། </s>
  </p>
  <p id="127">
    <s id="127:1">གོས་དང་། [214b.3]མལ་ཆ་དང་། བཟའ་བ་དང་། བཏུང་བ་དང་། ཁྲི་སྟན་ལ་སོགས་པའི་ཡོ་བྱད་སྦྱར་ཏེ། </s>
  </p>
  <p id="128">
    <s id="128:1">མི་དེ་དག་དང་སེམས་ཡིད་འཐུན་པར་འཚོ་བའི་ཡོ་བྱད་སྦྱར་ཏེ། </s>
  </p>
  <p id="129">
    <s id="129:1">འདི་སྐད་དུ་སྨོན་ལམ་བཏབ་བོ། །</s>
    <s id="129:2">བདག་ཅག་མ་འོངས་པའི་དུས་སུ་བཙན་ཞིང་ཕྱུག་པ་དང་། ཚེ་རིང་བ་དང་།</s>
    <s id="129:3">སངས་ [214b.4]རྒྱས་འཇིག་རྟེན་དུ་གཤེགས་པ་དང་ཕྲད་དེ།</s>
  </p>
  <p id="130">
    <s id="130:1">ཆོས་ཐོས་ནས་འབྲས་བུ་ཡང་ཐ་མལ་པར་མ་གྱུར་ཅིག་ཅེས་སྨོན་ལམ་བཏབ་བོ། །</s>
    <s id="130:2">ཀུན་དགའ་བོ་དེའི་ཚེ་དེའི་དུས་ན།</s>
  </p>
  <p id="131">
    <s id="131:1">ཁྱིམ་བདག་གི་བུ་དགེ་སློང་དེ་ནི།</s>
    <s id="131:2">ཡུལ་གསེར་ས་ལའི་རྒྱལ་པོ་ཀ་པྱི་ན་ཆེན་པོ་ཡིན་ནོ། །</s>
  </p>
  <p id="132">
    <s id="132:1">དེས་ཆོས་བསྟན་ཏེ།  མཆོད་ [214b.5]རྟེན་གསོས་པ་དང་། འཚོ་བའི་ཡོ་བྱད་བསྟབས་པ་ནི་</s>
    <s id="132:2">རྒྱལ་ཕྲན་ཁྲི་བརྒྱད་སྟོང་སྙེད་ཡིན་ནོ། །</s>
  </p>
  <p id="133">
    <s id="133:1">བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། </s>
  </p>
  <p id="134">
    <s id="134:1">འཁོར་མང་པོ་རྣམས་ཕྱིར་མི་ལྡོག་པའི་སེམས་བསྐྱེད་དེ། </s>
  </p>
  <p id="135">
    <s id="135:1">ཡི་རངས་ནས་མངོན་པར་དགའོ། །</s>
  </p>
  <p id="136">
    <s id="136:1">ཀ་པྱི་ན་ཆེན་པོའི་ལེའུ་སྟེ་ཉི་ཤུ་ [214b.6]བཞི་པའོ།། །།</s>
  </p>
</text>
