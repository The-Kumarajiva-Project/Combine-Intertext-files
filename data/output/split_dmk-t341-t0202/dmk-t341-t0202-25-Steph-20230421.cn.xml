<?xml version='1.0' encoding='utf-8'?>
<text>
  <p id="1">
    <s id="1:1">（一六）微妙比丘尼品第十六(丹本此品在第四卷為第十九)</s>
  </p>
  <p id="2">
    <s id="2:1">如是我聞：一時</s>
    <s id="2:2">佛在舍衛國祇陀精舍。</s>
  </p>
  <p id="3">
    <s id="3:1">波斯匿王崩背之後，</s>
    <s id="3:2">太子流離， 攝政為王，</s>
    <s id="3:3">暴虐無道，</s>
    <s id="3:4">驅逐醉象，</s>
    <s id="3:5">蹋殺人民， 不可稱計。</s>
  </p>
  <p id="4">
    <s id="4:1">時諸貴姓婦女，見其如是，</s>
    <s id="4:2">心中摧悴，</s>
    <s id="4:3">不樂於俗，</s>
    <s id="4:4">即共出家，為比丘尼。</s>
  </p>
  <p id="5">
    <s id="5:1">國中人民，</s>
    <s id="5:2">見諸女人，或是釋種，</s>
    <s id="5:3">或是王種，</s>
    <s id="5:4">尊貴端正，</s>
    <s id="5:5">國中第一，</s>
    <s id="5:6">悉捨諸欲，出家為道，凡五百人，</s>
    <s id="5:7">莫不嘆美，競共供養。</s>
  </p>
  <p id="6">
    <s id="6:1">諸比丘尼，自相謂言：</s>
    <s id="6:2">「吾等今者，雖名出家，</s>
    <s id="6:3">未服法藥</s>
    <s id="6:4">消婬怒癡，</s>
    <s id="6:5">寧可共詣偷羅難陀比丘尼所，諮受經法，冀獲所剋。」</s>
  </p>
  <p id="7">
    <s id="7:1">即往其所，作禮問訊，</s>
    <s id="7:2">各自陳言：「我等雖復為道，</s>
    <s id="7:3">未獲甘露，</s>
    <s id="7:4">願見開悟。」</s>
  </p>
  <p id="8">
    <s id="8:1">時偷羅難陀，心自念言：「我今當教令其反戒，</s>
    <s id="8:2">吾攝衣鉢，</s>
    <s id="8:3">不亦快乎？</s>
  </p>
  <p id="9">
    <s id="9:1">即語之曰：</s>
    <s id="9:2">「汝等尊貴大姓，</s>
    <s id="9:3">田業</s>
    <s id="9:4">七寶，</s>
    <s id="9:5">象</s>
    <s id="9:6">馬</s>
    <s id="9:7">奴</s>
    <s id="9:8">婢，</s>
    <s id="9:9">所須不乏，</s>
    <s id="9:10">何為捨之？</s>
  </p>
  <p id="10">
    <s id="10:1">持佛禁戒，</s>
    <s id="10:2">作比丘尼，辛苦如是，</s>
    <s id="10:3">不如還家，夫妻男女，共相娛樂，</s>
    <s id="10:4">恣意布施，可榮一世。</s>
  </p>
  <p id="11">
    <s id="11:1">諸比丘尼，聞說是語，</s>
    <s id="11:2">心用惘然，即各涕泣，捨之而去。</s>
  </p>
  <p id="12">
    <s id="12:1">復至微妙比丘尼所，前為作禮，</s>
    <s id="12:2">問訊如法，即各啟曰：</s>
    <s id="12:3">「我等在家，習俗迷久，</s>
    <s id="12:4">今雖出家，心意蕩逸，</s>
    <s id="12:5">情欲熾燃不能自解，</s>
    <s id="12:6">願見憐愍，為我說法，開釋罪蓋。」</s>
    <s id="12:7">爾時微妙，即告之曰：</s>
    <s id="12:8">「汝於三世，欲問何等？」</s>
  </p>
  <p id="13">
    <s id="13:1">諸比丘尼言：</s>
    <s id="13:2">「去來且置，願說現在，</s>
    <s id="13:3">解我疑結。」</s>
  </p>
  <p id="14">
    <s id="14:1">微妙告曰：</s>
    <s id="14:2">「夫婬欲者，譬如盛火燒于山澤，蔓莚滋甚，</s>
    <s id="14:3">所傷彌廣，人坐婬欲，更相賊害，</s>
    <s id="14:4">日月滋長，致墮三塗，無有出期。</s>
  </p>
  <p id="15">
    <s id="15:1">夫樂家者，</s>
    <s id="15:2">貪於合會，恩愛榮樂因緣，</s>
    <s id="15:3">生老病死離別，</s>
    <s id="15:4">縣官之惱，轉相哭戀，</s>
    <s id="15:5">傷壞心肝，絕而復穌，家戀深固，心意纏縛，</s>
    <s id="15:6">甚於牢獄。</s>
  </p>
  <p id="16">
    <s id="16:1">我本生於梵志之家，</s>
    <s id="16:2">我父尊貴，國中第一。</s>
  </p>
  <p id="17">
    <s id="17:1">爾時有梵志子，聰明智慧，</s>
    <s id="17:2">聞我端正，即遣媒禮，</s>
    <s id="17:3">娉我為婦，遂成室家，</s>
    <s id="17:4">後生子息。</s>
  </p>
  <p id="18">
    <s id="18:1">夫家父母，轉復終亡。</s>
  </p>
  <p id="19">
    <s id="19:1">我時妊娠，</s>
    <s id="19:2">而語夫言：</s>
    <s id="19:3">『今我有娠，</s>
    <s id="19:4">穢污不淨，</s>
    <s id="19:5">日月向滿，儻有危頓，</s>
    <s id="19:6">當還我家見我父母。』</s>
    <s id="19:7">夫即言善。</s>
  </p>
  <p id="20">
    <s id="20:1">遂便遣歸，</s>
    <s id="20:2">至於道半， 身體轉痛，</s>
    <s id="20:3">止一樹下，</s>
    <s id="20:4">時夫別臥，</s>
    <s id="20:5">我時夜產，污露大出，</s>
    <s id="20:6">毒蛇聞臭，即來殺夫。</s>
  </p>
  <p id="21">
    <s id="21:1">我時夜喚數反無聲，</s>
    <s id="21:2">天轉向曉，我自力起，往牽夫手，知被蛇毒，</s>
    <s id="21:3">身體腫爛， 支節解散。</s>
  </p>
  <p id="22">
    <s id="22:1">我時見此，即便悶絕。</s>
  </p>
  <p id="23">
    <s id="23:1">時我大兒，見父身死，</s>
    <s id="23:2">失聲號叫。 我聞兒聲，即時還穌，</s>
    <s id="23:3">便取大兒，擔著項上，</s>
    <s id="23:4">小兒抱之，</s>
    <s id="23:5">涕泣進路，道復曠險，</s>
    <s id="23:6">絕無人民。</s>
  </p>
  <p id="24">
    <s id="24:1">至於中路，有一大河，</s>
    <s id="24:2">既深且廣，</s>
    <s id="24:3">即留大兒，著於河邊，</s>
    <s id="24:4">先擔小兒，度著彼岸，</s>
    <s id="24:5">還迎大者。</s>
  </p>
  <p id="25">
    <s id="25:1">兒遙見我，</s>
    <s id="25:2">即來入水</s>
    <s id="25:3">水便漂去；</s>
    <s id="25:4">我尋追之，</s>
    <s id="25:5">力不能救，浮沒而去。</s>
  </p>
  <p id="26">
    <s id="26:1">我時即還，欲趣小兒，</s>
    <s id="26:2">狼已噉訖，</s>
    <s id="26:3">但見其血，流離在地。</s>
  </p>
  <p id="27">
    <s id="27:1">我復斷絕，</s>
    <s id="27:2">良久乃穌。</s>
  </p>
  <p id="28">
    <s id="28:1">遂進前路， 逢一梵志，</s>
    <s id="28:2">是父親友，</s>
    <s id="28:3">即問我言： 『汝從何來，困悴乃爾？』</s>
  </p>
  <p id="29">
    <s id="29:1">我即具以所更苦毒之事告之。</s>
  </p>
  <p id="30">
    <s id="30:1">爾時梵志， 憐我孤苦，相對涕哭。</s>
  </p>
  <p id="31">
    <s id="31:1">我問梵志： 『父母親里，盡平安不？</s>
  </p>
  <p id="32">
    <s id="32:1">梵志答言：『汝家父母大小，近日失火，一時死盡。</s>
  </p>
  <p id="33">
    <s id="33:1">我時聞之，即復悶絕，</s>
    <s id="33:2">良久乃穌。</s>
  </p>
  <p id="34">
    <s id="34:1">梵志憐我，</s>
    <s id="34:2">將我歸家， 供給無乏，看視如子。</s>
  </p>
  <p id="35">
    <s id="35:1">時餘梵志，見我端正，求我為婦，</s>
    <s id="35:2">即相許可，適共為室。</s>
  </p>
  <p id="36">
    <s id="36:1">我復妊娠，</s>
    <s id="36:2">日月已滿。</s>
  </p>
  <p id="37">
    <s id="37:1">時夫出外， 他舍飲酒，</s>
    <s id="37:2">日暮來歸，</s>
    <s id="37:3">我時欲產， 獨閉在內，時產未竟，</s>
    <s id="37:4">梵志打門大喚，</s>
    <s id="37:5">無人往開，</s>
    <s id="37:6">梵志瞋恚，</s>
    <s id="37:7">破門來入，</s>
    <s id="37:8">即見撾打，</s>
    <s id="37:9">我如事說，</s>
    <s id="37:10">梵志遂怒，</s>
    <s id="37:11">即取兒殺。 以酥熬煎， 逼我使食。</s>
  </p>
  <p id="38">
    <s id="38:1">我甚愁惱， 不忍食之， 復見撾打。</s>
  </p>
  <p id="39">
    <s id="39:1">食兒之後，</s>
    <s id="39:2">心中酸結，</s>
    <s id="39:3">自惟福盡， 乃值斯人，</s>
    <s id="39:4">便棄亡去，</s>
    <s id="39:5">至波羅㮈，</s>
    <s id="39:6">在於城外，樹下坐息。</s>
  </p>
  <p id="40">
    <s id="40:1">時彼國中，有長者子，</s>
    <s id="40:2">適初喪婦，</s>
    <s id="40:3">乃於城外園中埋之，</s>
    <s id="40:4">戀慕其婦， 日往出城，塜上涕哭。</s>
  </p>
  <p id="41">
    <s id="41:1">彼時見我，即問我言：『汝是何人？</s>
  </p>
  <p id="42">
    <s id="42:1">獨坐道邊。』</s>
  </p>
  <p id="43">
    <s id="43:1">我如事說，</s>
    <s id="43:2">復語我言：『今欲與汝入彼園觀，寧可爾不？』</s>
  </p>
  <p id="44">
    <s id="44:1">我便可之，</s>
    <s id="44:2">遂為夫妻。</s>
  </p>
  <p id="45">
    <s id="45:1">經于數日，</s>
    <s id="45:2">時長者子， 得病不救，</s>
    <s id="45:3">奄忽壽終。</s>
  </p>
  <p id="46">
    <s id="46:1">時彼</s>
    <s id="46:2">國法若其生時，</s>
    <s id="46:3">有所愛重，</s>
    <s id="46:4">臨葬之日，</s>
    <s id="46:5">并埋塜中。</s>
  </p>
  <p id="47">
    <s id="47:1">我雖見埋，</s>
    <s id="47:2">命故未絕，</s>
    <s id="47:3">時有群賊，</s>
    <s id="47:4">來開其塜。</s>
  </p>
  <p id="48">
    <s id="48:1">爾時賊帥，見我端正，</s>
    <s id="48:2">即用為婦。</s>
  </p>
  <p id="49">
    <s id="49:1">數旬之中，復出劫盜，</s>
    <s id="49:2">為主所覺，即斷其頭，</s>
    <s id="49:3">賊下徒眾，即持死屍，</s>
    <s id="49:4">而來還我， 便共埋之，如國俗法，</s>
    <s id="49:5">以我并埋。</s>
  </p>
  <p id="50">
    <s id="50:1">時在塜中，經于三日，諸狼狐狗，復來開塜，欲噉死人，</s>
    <s id="50:2">我復得出，</s>
    <s id="50:3">重自剋責：</s>
    <s id="50:4">『宿有何殃，旬日之間，遇斯罪苦？</s>
  </p>
  <p id="51">
    <s id="51:1">死而復生，當何所奉得全餘命？</s>
  </p>
  <p id="52">
    <s id="52:1">即自念言：</s>
    <s id="52:2">『我昔常聞，</s>
    <s id="52:3">釋氏之子，</s>
    <s id="52:4">棄家學道，</s>
    <s id="52:5">道成号佛，</s>
    <s id="52:6">達知去來，</s>
    <s id="52:7">寧可往詣身心自歸。』</s>
  </p>
  <p id="53">
    <s id="53:1">即便徑往，馳趣祇洹，</s>
    <s id="53:2">遙見如來， 如樹花茂星中之月。</s>
  </p>
  <p id="54">
    <s id="54:1">爾時世尊，以無漏三達，</s>
    <s id="54:2">察我應度，</s>
    <s id="54:3">而來迎我。</s>
  </p>
  <p id="55">
    <s id="55:1">我時形露，無用自蔽，</s>
    <s id="55:2">即便坐地，以手覆乳。</s>
  </p>
  <p id="56">
    <s id="56:1">佛告阿難：</s>
    <s id="56:2">『汝持衣往覆彼女人。』</s>
  </p>
  <p id="57">
    <s id="57:1">我時得衣，</s>
    <s id="57:2">即便稽首世尊足下，</s>
    <s id="57:3">具陳罪厄， 願見垂愍，</s>
    <s id="57:4">聽我為道。</s>
  </p>
  <p id="58">
    <s id="58:1">佛告阿難：</s>
    <s id="58:2">『將此女人，付憍曇彌，</s>
    <s id="58:3">令授戒法。』</s>
  </p>
  <p id="59">
    <s id="59:1">時大愛道，即便受我，作比丘尼，</s>
    <s id="59:2">即為我說四諦之要苦空非常。</s>
  </p>
  <p id="60">
    <s id="60:1">我聞是法，剋心精進，</s>
    <s id="60:2">自致應真，</s>
    <s id="60:3">達知去來，</s>
    <s id="60:4">今我現世，所更勤苦，</s>
    <s id="60:5">難可具陳，如宿所造，毫分不差。」</s>
  </p>
  <p id="61">
    <s id="61:1">時諸比丘尼，重復啟白：「宿有何咎，</s>
    <s id="61:2">而獲斯殃？ 唯願說之。」</s>
  </p>
  <p id="62">
    <s id="62:1">微妙答曰：「汝等靜聽。</s>
  </p>
  <p id="63">
    <s id="63:1">乃往過世，</s>
    <s id="63:2">有一長者，財富無數，</s>
    <s id="63:3">無有子息，</s>
    <s id="63:4">更取小婦，</s>
    <s id="63:5">雖小家女，端正少雙，</s>
    <s id="63:6">夫甚愛念，</s>
    <s id="63:7">遂便有娠。</s>
  </p>
  <p id="64">
    <s id="64:1">十月已滿，</s>
    <s id="64:2">生一男兒，</s>
    <s id="64:3">夫妻敬重，視之無厭。</s>
  </p>
  <p id="65">
    <s id="65:1">大婦自念：</s>
    <s id="65:2">『我雖貴族，</s>
    <s id="65:3">現無子息可以繼嗣；</s>
    <s id="65:4">今此小兒，若其長大，</s>
    <s id="65:5">當領門戶，</s>
    <s id="65:6">田財諸物，盡當攝持。</s>
  </p>
  <p id="66">
    <s id="66:1">我唐勞苦，積聚財產，不得自在。』 妬心即生，</s>
    <s id="66:2">不如早殺，內計已定即取鐵針，刺兒顖上，</s>
    <s id="66:3">令沒不現。</s>
  </p>
  <p id="67">
    <s id="67:1">兒漸痟瘦，</s>
    <s id="67:2">旬日之間，遂便喪亡。</s>
  </p>
  <p id="68">
    <s id="68:1">小婦懊惱，氣絕復穌，</s>
    <s id="68:2">疑是大婦妬殺我子，</s>
    <s id="68:3">即問大婦：『汝之無狀，怨殺我子。</s>
  </p>
  <p id="69">
    <s id="69:1">大婦即時，自呪誓曰：</s>
    <s id="69:2">『若殺汝子，</s>
    <s id="69:3">使我世世，</s>
    <s id="69:4">夫為毒蛇所殺，</s>
    <s id="69:5">有兒子者，</s>
    <s id="69:6">水漂狼食，</s>
    <s id="69:7">身見生埋，</s>
    <s id="69:8">自噉其子，</s>
    <s id="69:9">父母大小，失火而死。</s>
  </p>
  <p id="70">
    <s id="70:1">何為謗我？</s>
  </p>
  <p id="71">
    <s id="71:1">何為謗我？</s>
  </p>
  <p id="72">
    <s id="72:1">當於爾時，謂無罪福反報之殃，前所呪誓，</s>
    <s id="72:2">今悉受之，無相代者。</s>
  </p>
  <p id="73">
    <s id="73:1">欲知爾時大婦者， 則我身是。」</s>
  </p>
  <p id="74">
    <s id="74:1">諸比丘尼，重復問曰：</s>
    <s id="74:2">「復有何慶，</s>
    <s id="74:3">得覩如來，</s>
    <s id="74:4">就迎之耶？</s>
  </p>
  <p id="75">
    <s id="75:1">得在道堂免于生死？」</s>
  </p>
  <p id="76">
    <s id="76:1">微妙答曰：</s>
    <s id="76:2">「昔波羅㮈國，有一大山，名曰仙山，</s>
    <s id="76:3">其中恒有辟支佛聲聞、外道神仙，無有空缺。</s>
  </p>
  <p id="77">
    <s id="77:1">彼時</s>
    <s id="77:2">緣覺，入城分衛。</s>
  </p>
  <p id="78">
    <s id="78:1">有長者婦，見之歡喜，</s>
    <s id="78:2">即供養之。</s>
  </p>
  <p id="79">
    <s id="79:1">緣覺食已，飛昇虛空，</s>
    <s id="79:2">身出水火，</s>
    <s id="79:3">坐臥空中。</s>
  </p>
  <p id="80">
    <s id="80:1">婦時見之，即發誓言： 『使我後世得道如是。』</s>
  </p>
  <p id="81">
    <s id="81:1">爾時婦者，則我身是。</s>
  </p>
  <p id="82">
    <s id="82:1">緣是之故，</s>
    <s id="82:2">得見如來，</s>
    <s id="82:3">心意開解，</s>
    <s id="82:4">成羅漢道。</s>
  </p>
  <p id="83">
    <s id="83:1">今日我身，雖得羅漢，</s>
    <s id="83:2">恒熱鐵針，從頂上入，</s>
    <s id="83:3">於足下出，</s>
    <s id="83:4">晝夜患此，無復竟已。</s>
  </p>
  <p id="84">
    <s id="84:1">殃福如是，無有朽敗。」</s>
  </p>
  <p id="85">
    <s id="85:1">爾時五百貴姓比丘尼，聞說是法，</s>
    <s id="85:2">心意悚然，</s>
    <s id="85:3">觀欲之本，猶如熾火，</s>
    <s id="85:4">貪欲之心，永不復生，</s>
    <s id="85:5">在家之苦，甚於牢獄，</s>
    <s id="85:6">諸垢消盡，</s>
    <s id="85:7">一時入定，</s>
    <s id="85:8">成阿羅漢道。</s>
  </p>
  <p id="86">
    <s id="86:1">各共齊心，白微妙曰： 「我等</s>
    <s id="86:2">纏綿繫著婬欲，不能自拔，</s>
    <s id="86:3">今蒙仁恩導，得度生死。」</s>
  </p>
  <p id="87">
    <s id="87:1">時佛歎曰：</s>
    <s id="87:2">「快哉微妙！</s>
    <s id="87:3">夫為道者，能以法教， 轉相教誡，</s>
    <s id="87:4">可謂佛子。」</s>
  </p>
  <p id="88">
    <s id="88:1">眾會聞說，莫不歡喜，</s>
    <s id="88:2">稽首奉行。</s>
  </p>
</text>
