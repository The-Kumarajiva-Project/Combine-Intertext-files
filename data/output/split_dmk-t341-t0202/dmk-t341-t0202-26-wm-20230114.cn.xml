<?xml version='1.0' encoding='utf-8'?>
<text>
  <p id="1">
    <s id="1:1">（三八）設頭羅健寧品第三十三(丹本為二十一)</s>
  </p>
  <p id="2">
    <s id="2:1">如是我聞： 一時</s>
    <s id="2:2">佛在羅閱祇竹園中。</s>
  </p>
  <p id="3">
    <s id="3:1">爾時賢者阿難，從座而起，</s>
  </p>
  <p id="4">
    <s id="4:1">整衣服長跪叉手，</s>
    <s id="4:2">前白佛言：</s>
  </p>
  <p id="5">
    <s id="5:1">「阿若憍陳如，伴黨五人，</s>
  </p>
  <p id="6">
    <s id="6:1">宿有何慶， 依何因緣，</s>
  </p>
  <p id="7">
    <s id="7:1">如來出世，法鼓初震</s>
  </p>
  <p id="8">
    <s id="8:1">獨先得聞，甘露法味特先得甞？</s>
  </p>
  <p id="9">
    <s id="9:1">唯願垂哀！具為解說。」</s>
  </p>
  <p id="10">
    <s id="10:1">於時世尊，告阿難言：</s>
  </p>
  <p id="11">
    <s id="11:1">「此五人者，先世之時，先食我肉，</s>
    <s id="11:2">致得安隱，</s>
  </p>
  <p id="12">
    <s id="12:1">是故今日，先得法食，</s>
    <s id="12:2">用致解脫。」</s>
  </p>
  <p id="13">
    <s id="13:1">爾時阿難重白佛言：</s>
  </p>
  <p id="14">
    <s id="14:1">「先世食肉，有何因緣？ 願具開示。」</s>
  </p>
  <p id="15">
    <s id="15:1">佛告之曰：</s>
    <s id="15:2">「過去久遠，無量無數阿僧祇劫，</s>
  </p>
  <p id="16">
    <s id="16:1">此閻浮提，有大國王，名曰設頭羅健寧，</s>
  </p>
  <p id="17">
    <s id="17:1">領閻浮提，八萬四千國，</s>
    <s id="17:2">六萬山川， 八十億聚落， 二萬夫人婇女。</s>
  </p>
  <p id="18">
    <s id="18:1">王有慈悲，憐念一切， 人民之類，靡不蒙賴。爾時國中，有火星現，</s>
  </p>
  <p id="19">
    <s id="19:1">相師尋見，而白王言： 『若火星現，當旱不雨經十二年。</s>
    <s id="19:2">今有此變，當如之何？』</s>
  </p>
  <p id="20">
    <s id="20:1">王聞是語，甚大憂愁：</s>
  </p>
  <p id="21">
    <s id="21:1">『若有此災，奈何民物？</s>
    <s id="21:2">民命不濟，無復國土。』</s>
  </p>
  <p id="22">
    <s id="22:1">即合群臣，而共議之。</s>
  </p>
  <p id="23">
    <s id="23:1">眾臣咸曰：『當下諸國</s>
    <s id="23:2">計現民口， 復令算數倉篅現穀，</s>
    <s id="23:3">知定斛斗，十二年中人得幾許。』 王從其議，即時宣令，急勅算之。</s>
  </p>
  <p id="24">
    <s id="24:1">都計算竟，一切人民，日得一升，猶尚不足，</s>
  </p>
  <p id="25">
    <s id="25:1">從是已後，人民[飢餓，]死亡者眾。</s>
  </p>
  <p id="26">
    <s id="26:1">王自念曰：『當設何計濟活人民？』</s>
  </p>
  <p id="27">
    <s id="27:1">因與夫人婇女，出遊園觀，到各休息。</s>
  </p>
  <p id="28">
    <s id="28:1">王伺眾眠寐，即從座起，</s>
    <s id="28:2">向四方禮，</s>
  </p>
  <p id="29">
    <s id="29:1">因立誓言：</s>
  </p>
  <p id="30">
    <s id="30:1">『今此國人，飢羸無食，</s>
  </p>
  <p id="31">
    <s id="31:1">我捨此身，</s>
    <s id="31:2">願為大魚，</s>
  </p>
  <p id="32">
    <s id="32:1">以我身肉，充濟一切。』</s>
  </p>
  <p id="33">
    <s id="33:1">即上樹端，</s>
    <s id="33:2">自投於地，</s>
  </p>
  <p id="34">
    <s id="34:1">即時命終， 於大河中，為化生魚， 其身長大，五百由旬。</s>
  </p>
  <p id="35">
    <s id="35:1">爾時國中，有木工五人， 各齎斤斧，往至河邊，規斫材木。彼魚見已，</s>
  </p>
  <p id="36">
    <s id="36:1">即作人語而告之曰：</s>
  </p>
  <p id="37">
    <s id="37:1">『汝等若飢，欲須食者，來取我肉；</s>
  </p>
  <p id="38">
    <s id="38:1">若復食飽，可齎持去。</s>
  </p>
  <p id="39">
    <s id="39:1">汝今先食我肉，而得充飽，</s>
  </p>
  <p id="40">
    <s id="40:1">後成佛時，當以法食濟脫汝等。</s>
  </p>
  <p id="41">
    <s id="41:1">汝可并告國人大小，有須食者，悉各來取。』</s>
  </p>
  <p id="42">
    <s id="42:1">五人歡喜，尋各斫取，食飽齎歸，</s>
  </p>
  <p id="43">
    <s id="43:1">因以其事具語國人。</s>
  </p>
  <p id="44">
    <s id="44:1">於是人民，展轉相語，</s>
  </p>
  <p id="45">
    <s id="45:1">遍閻浮提，悉皆來集，噉食其肉，</s>
  </p>
  <p id="46">
    <s id="46:1">一脇肉盡，</s>
  </p>
  <p id="47">
    <s id="47:1">即自轉身，</s>
  </p>
  <p id="48">
    <s id="48:1">復取一脇， 皆復食盡，故處還生，復轉身與之。</s>
  </p>
  <p id="49">
    <s id="49:1">如是翻覆，恒以身肉，給濟一切， 經十二年。</s>
  </p>
  <p id="50">
    <s id="50:1">其諸眾生，食其肉者，皆生慈心，</s>
  </p>
  <p id="51">
    <s id="51:1">命終之後，得生天上。</s>
  </p>
  <p id="52">
    <s id="52:1">阿難！欲知爾時設頭羅健寧王者，則我身是。</s>
  </p>
  <p id="53">
    <s id="53:1">時五木工，先食我肉者，今憍陳如等五比丘是。</s>
  </p>
  <p id="54">
    <s id="54:1">其諸人民後食肉者，今八萬諸天，及諸弟子得度者是。</s>
  </p>
  <p id="55">
    <s id="55:1">我於爾時，先以身肉，充彼五人，令得濟活， 是故今日最初說法，度彼五人，</s>
  </p>
  <p id="56">
    <s id="56:1">以我法身少分之肉，除彼三毒飢乏之苦。」</s>
  </p>
  <p id="57">
    <s id="57:1">賢者阿難及諸會者，聞佛所說，且悲且喜，頂戴奉行。</s>
  </p>
</text>
