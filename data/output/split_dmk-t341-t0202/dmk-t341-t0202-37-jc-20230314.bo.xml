<?xml version='1.0' encoding='utf-8'?>
<text>
  <p id="1">
    <s id="1:1">བམ་པོ་བཅུ་གཅིག་པ། </s>
    <s id="1:2">འདི་སྐད་བདག་གིས་ཐོས་པའི་དུས་གཅིག་ན། </s>
    <s id="1:3">བཅོམ་ལྡན་འདས་མཉན་ཡོད་ན། </s>
    <s id="1:4">རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</s>
    <s id="1:5">དེའི་ཚེ་ཡུལ་དེ་ན་ [265b.6]བུད་མེད་བསྙེན་དགའ་མོ་ཞེས་བྱ་བ་དབུལ་ཕོངས་པ་འཚོ་བ་སློང་མོ་ལ་ལྟོས་པ་ཞིག་ཡོད་དེ། </s>
    <s id="1:6">བུད་མེད་དེས་རྒྱལ་པོ་དང་།  བློན་པོ་དང་། མི་མང་པོས་སོ་སོ་ནས་སངས་རྒྱས་དང་། དགེ་འདུན་ལ་མཆོད་པར་བྱེད་པ་མཐོང་ནས་འདི་སྙམ་དུ་བསམས་སོ། །</s>
    <s id="1:7">བདག་གིས་སྔོན་ [265b.7]སྡིག་པ་ཅི་ཞིག་བྱས་ན། </s>
    <s id="1:8">འདི་ལྟར་དབུལ་ཞིང་རིགས་ངན་པར་སྐྱེས་ཏེ། </s>
    <s id="1:9">ད་བསོད་ནམས་ཀྱི་ཞིང་དང་ཕྲད་ཀྱང་ས་བོན་མི་བདོག་སྙམ་ནས། </s>
    <s id="1:10">ཤིན་ཏུ་ཡི་ཆད་དེ་འགྱོད་པ་སྐྱེས་ནས། </s>
    <s id="1:11">ཉི་མ་གཅིག་གི་བར་དུ་ཐོག་ཐག་བསླང་ན་དོང་ཙེ་གཅིག་ལས་མ་རྙེད་དེ། </s>
    <s id="1:12">དོང་ཙེ་གཅིག་པུ་དེ་ [266a.1]ཐོགས་ནས་མར་ཚོང་བའི་ཁྱིམ་དུ་སོང་ནས་མར་ཞིག་ཉོ་བར་བྱས་སོ། །</s>
    <s id="1:13">མར་ཚོང་བའི་ཁྱིམ་བདག་གིས་སྨྲས་པ། </s>
    <s id="1:14">དོང་ཙེ་གཅིག་གིས་མར་ཉོ་བ་འདི་ཧ་ཅང་ཉུང་ཆེས་ཏེ། </s>
    <s id="1:15">ཁྱོད་ཅི་ཞིག་བྱ་ཞེས་བྱས་པ་དང་། </s>
    <s id="1:16">བསྙེན་དགའ་མོས་ཀྱང་དྲང་པོར་གཏམ་བྱས་ [266a.2]ནས། </s>
    <s id="1:17">མར་ཚོང་བའི་བདག་པོ་སྙིང་བརྩེ་སྟེ། </s>
    <s id="1:18">མར་ལྷག་པར་བྱིན་ནོ། །</s>
    <s id="1:19">བསྙེན་དགའ་མོས་མར་དེ་ཐོབ་ནས། </s>
    <s id="1:20">རབ་ཏུ་དགའ་སྟེ་གཙུག་ལག་ཁང་དུ་སོང་ནས་བཅོམ་ལྡན་འདས་ལ་འབུལ་ལོ། །</s>
    <s id="1:21">ཞེས་སངས་རྒྱས་ཀྱི་སྤྱན་སྔར་མར་མེ་བཙུགས་ཏེ། </s>
    <s id="1:22">སྨོན་ལམ་འདི་ [266a.3]སྐད་ཅེས་བཏབ་བོ། །</s>
    <s id="1:23">བདག་ད་ལྟར་དབུལ་ཕོངས་ཏེ། </s>
    <s id="1:24">མར་མེ་ཆུང་ངུ་འདིས་སངས་རྒྱས་ལ་མཆོད་དོ། །</s>
    <s id="1:25">བསོད་ནམས་འདིས་མ་འོངས་པའི་དུས་སུ་བདག་ཤེས་རབ་ཀྱི་མར་མེ་དང་ལྡན་ཏེ། </s>
    <s id="1:26">སེམས་ཅན་ཐམས་ཅད་ཀྱི་མུན་པའི་དྲི་མ་བསལ་བར་ཤོག་ཤིག་ཅེས་ [266a.4]སྨོན་ལམ་བཏབ་ནས་ཕྱིར་གནས་སུ་སོང་ངོ་། །</s>
    <s id="1:27">དེའི་ཚེ་མཚན་མོ་མར་མེ་གཞན་ནི་ཟད་ཀྱི།</s>
    <s id="1:28">བསྙེན་དགའ་མོའི་མར་མེ་གཅིག་པུ་ནི་ནམ་ནངས་ཀྱི་བར་དུ་འབར་རོ། །</s>
    <s id="1:29">དེའི་ཚེ་མཽད་གལ་ཡ་ནས་དུས་འཛིན་པའི་རེས་ལ་བབ་པས།</s>
    <s id="1:30">ནམ་ནངས་ནས་མར་གྱི་སྣོད་རྣམས་ [266a.5]སྡུད་དུ་སོང་བ་ལ།</s>
    <s id="1:31">མེ་མར་གཅིག་པུ་ཞིག་ལྷག་པར་གསལ་ཏེ</s>
    <s id="1:32">མར་དང་སྙིང་པོ་ཡང་མཉམས་པར་གསར་དུ་བཙུགས་མ་ཐག་པ་འདྲ་བས་འདི་སྙམ་དུ་སེམས་སོ། །</s>
    <s id="1:33">ཉིན་པར་མར་མེ་བཙུགས་ཀྱང་ཕན་པ་མེད་ཀྱི་གསད་དོ་སྙམ་ནས་གསད་པར་གཟས་ན་མ་སོད་དེ། </s>
    <s id="1:34">དེ་ནས་ [266a.6]ལག་དར་ཏེ་གསད་པར་གཟས་ནམ་སོད་དེ་མ་ཉམས་སོ། །</s>
    <s id="1:35">དེ་ནས་གོས་ཀྱིས་གསད་པར་གཟས་ན་ཡང་མ་སོད་པས། </s>
    <s id="1:36">བཅོམ་ལྡན་འདས་ཀྱིས་གཟིགས་ནས། </s>
    <s id="1:37">མཽད་གལ་ལ་འདི་སྐད་ཅེས་བཀའ་སྩལ་ཏོ། །</s>
    <s id="1:38">ཁྱོད་ཀྱིས་མར་མེ་འདི་གསད་པར་སེམས་ཀྱང་། </s>
    <s id="1:39">མར་མེ་འདི་ [266a.7]ཁྱོད་ཀྱིས་མི་སོད་དོ། །</s>
    <s id="1:40">ཁྱོད་ཉན་ཐོས་ཀྱིས་བསྒུལ་ཞིང་བསྐྱོད་ནུས་པ་ཡང་མ་ཡིན་ནོ། །</s>
    <s id="1:41">གལ་ཏེ་ཁྱོད་ཀྱིས་རྒྱ་མཚོ་ཆེན་པོ་བཞིའི་ཆུ་འབབ་པའི་རྫིང་རླུང་ཡུག་པས་བུས་ཀྱང་སོད་པར་མི་འགྱུར་རོ། །</s>
    <s id="1:42">དེ་བས་ན་མེ་མར་འདི་མི་ཀུན་གྱི་དོན་རྒྱ་ཆེན་པོ་བྱེད་པར་བསམ་པ་ཆེན་པོ་ [266b.1]བསྐྱེད་པས་ཕུལ་བ་ཡིན་ནོ། །</s>
    <s id="1:43">བཅོམ་ལྡན་འདས་ཀྱིས་དེ་སྐད་གསུངས་ནས། </s>
    <s id="1:44">བསྙེན་དགའ་མོ་ཡང་བཅོམ་ལྡན་འདས་ཀྱི་སྤྱན་སྔར་འོངས་ཏེ་ཞབས་ལ་མགོ་བོས་ཕྱག་འཚལ་བ་དང་། </s>
    <s id="1:45">དེའི་ཚེ་བཅོམ་ལྡན་འདས་ཀྱིས་ལུང་བསྟན་ཏེ། </s>
    <s id="1:46">ཁྱོད་མ་འོངས་པའི་དུས་ན་བསྐལ་པ་ [266b.2]གཉིས་འདས་ནས་མངོན་པར་སངས་རྒྱས་ཏེ། </s>
    <s id="1:47">མཚན་ཡང་མར་མེ་འོད་ཅེས་བྱ་སྟེ། </s>
    <s id="1:48">དབང་བཅུ་དང་ལྡན་པར་འགྱུར་རོ། །</s>
    <s id="1:49">དེའི་ཚེ་ན་བསྙེན་དགའ་མོས་བཅོམ་ལྡན་འདས་ཀྱིས་ལུང་བསྟན་པ་ཐོས་ནས་རབ་ཏུ་དགའ་སྟེ། </s>
    <s id="1:50">པུས་མོ་གཉིས་ས་ལ་བཙུགས་ནས་རབ་ཏུ་བྱུང་ [266b.3]བར་གསོལ་ཏོ། །</s>
    <s id="1:51">བཅོམ་ལྡན་འདས་ཀྱིས་ཀྱང་རབ་ཏུ་བྱུང་བར་གནང་ངོ་། །</s>
    <s id="1:52">ཚེ་དང་ལྡན་པ་ཀུན་དགའ་བོ་དང་། </s>
    <s id="1:53">མཽད་གལ་གྱི་བུས་བུད་མེད་དབུལ་མོ་ལུང་བསྟན་པ་ཐོབ་སྟེ།  རབ་ཏུ་བྱུང་བ་མཐོང་ནས་</s>
    <s id="1:54">པུས་མོ་གཉིས་ས་ལ་བཙུགས་ཏེ།</s>
    <s id="1:55">ཐལ་མོ་སྦྱར་ནས་བཅོམ་ [266b.4]ལྡན་འདས་ལ་འདི་སྐད་ཅེས་གསོལ་ཏོ། །</s>
    <s id="1:56">བསྙེན་དགའ་མོ་འདིས་སྔོན་ལས་ཅི་ཞིག་བགྱིས་ན། </s>
    <s id="1:57">དེ་སྲིད་ཀྱི་བར་དུ་དབུལ་ཕོངས་ཏེ།  འཚོ་བ་ཡང་མི་རྙེད་པར་གྱུར།</s>
    <s id="1:58">ཅི་ཞིག་བགྱིས་ན་བཅོམ་ལྡན་འདས་དང་ཕྲད་དེ། </s>
    <s id="1:59">འཁོར་རྣམ་བཞི་མཆོད་པ་བྱས་པར་གྱུར། </s>
    <s id="1:60">[266b.5]བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། </s>
    <s id="1:61">སྔོན་འདས་པའི་དུས་ན་སངས་རྒྱས་འོད་སྲུང་འཇིག་རྟེན་དུ་གཤེགས་ཏེ། </s>
    <s id="1:62">དེའི་ཚེ་ཁྱིམ་བདག་གི་ཆུང་མ་ཞིག་གིས། </s>
    <s id="1:63">སངས་རྒྱས་དང་དགེ་སློང་གི་དགེ་འདུན་དང་བཅས་པ་སྤྱན་དྲངས་པ་ལས། </s>
    <s id="1:64">སྔར་བུད་མེད་དབུལ་མོ་ [266b.6]ཞིག་གིས་སྤྱན་དྲངས་ཏེ་གཤེགས་པར་གནང་ངོ་། །</s>
    <s id="1:65">བུད་མེད་དབུལ་མོ་དེ་ཡང་ལན་ཅིག་ཕྱིར་མི་ལྡོག་པ་ཞིག་སྟེ། </s>
    <s id="1:66">དེའི་ཚེ་ན་ཁྱིམ་བདག་གི་ཆུང་མ་དེ་བཙན་ཞིང་ཕྱུག་པ་དང་། </s>
    <s id="1:67">ཆོ་རིགས་བཙུན་པས་དབུལ་མོས་སྔར་སྤྱན་དྲངས་པ་ལ་བརྙས་སྨད་ནས་འདི་སྐད་ཅེས་སྨྲས་སོ། ། </s>
    <s id="1:68">[266b.7]བཅོམ་ལྡན་འདས་ཅིའི་སླད་དུ་བདག་གིས་སྔར་སྤྱན་དྲངས་པར་མི་གཤེགས་པར་སྤྲང་མོས་སྤྱན་དྲངས་པར་གཤེགས་ཞེས་ཚིག་ངན་པ་སྨྲས་ཏེ། </s>
    <s id="1:69">འཕགས་པ་ལ་བརྙས་སྨད་པས། </s>
    <s id="1:70">སྐྱེ་བ་ལྔ་བརྒྱའི་བར་དུ་དབུལ་ཕོངས་པ། འཚོ་བ་སློང་མོ་ལ་ལྟོས་པའི་རིགས་སུ་སྐྱེས་སོ། །</s>
    <s id="1:71">[267a.1]ཕྱི་དེ་ཉིན་སངས་རྒྱས་དང་དགེ་འདུན་ལ་དད་པས་མཆོད་དེ་དགའ་བས་ན། </s>
    <s id="1:72">ད་སངས་རྒྱས་དང་ཕྲད་དེ། </s>
    <s id="1:73">རབ་ཏུ་བྱུང་ནས་ལུང་བསྟན་པ་ཡིན་ནོ། །</s>
    <s id="1:74">དེའི་ཚེ་འཁོར་མང་པོ་རྣམས་སངས་རྒྱས་ཀྱིས་གསུངས་པ་ལ་རབ་ཏུ་དགའ་བར་གྱུར་ཏོ། །</s>
    <s id="1:75">དེའི་ཚེ་རྒྱལ་ [267a.2]པོ་དང་། བློན་པོ་དང་།  མི་མང་པོ་དག་གིས་བུད་མེད་དབུལ་མོས་སངས་རྒྱས་ལ་མར་མེ་ཕུལ་བས་སངས་རྒྱས་སུ་ལུང་བསྟན་ཏོ་ཞེས་ཐོས་ནས་ཐམས་ཅད་ཀྱིས་བཀུར་སྟི་བྱས་ཏེ</s>
    <s id="1:76">འཚོ་བའི་ཡོ་བྱད་མཆོག་དམ་པ་རྣམ་པ་བཞི་ཆོག་པར་སྦྱར་ཏེ་ཕུལ་ལོ། །</s>
    <s id="1:77">དེའི་ཚེ་ཡུལ་དེའི་ཁྱེའུ་དང་། [267a.3]བུ་མོ་ཡ་རབས་དང་།  མ་རབས་ཐམས་ཅད་ཀྱིས་མར་མེ་དྲི་བསུང་ཅན་སྦྱར་ཏེ</s>
    <s id="1:78">རྒྱལ་བུ་རྒྱལ་བྱེད་ཀྱི་ཚལ་དུ་བཅོམ་ལྡན་འདས་ལ་ཕུལ་ལོ། །</s>
    <s id="1:79">མར་མེ་ཕུལ་བའི་མི་མང་པོས་མེ་མར་གྱིས་རྒྱལ་བུ་རྒྱལ་བྱེད་ཀྱི་ཚལ་ཀུན་ཡོངས་སུ་གང་སྟེ། </s>
    <s id="1:80">ཕྱོགས་བཞི་ནས་སྐར་མ་ནམ་མཁའ་ [267a.4]ལ་སྣང་བ་དང་འདྲ་བར་ཉིན་གཅིག་བཞིན་དུ་ཕུལ་ཏེ། </s>
    <s id="1:81">དེ་ལྟ་བུར་རྒྱུན་མ་ཆད་པར་ཉིན་ཞག་བདུན་གྱི་བར་དུ་ཕུལ་ལོ། །</s>
    <s id="1:82">དེའི་ཚེ་ཀུན་དགའ་བོ་ཤིན་ཏུ་དགའ་ནས་ངོ་མཚར་དུ་གྱུར་ཏེ། </s>
    <s id="1:83">བཅོམ་ལྡན་འདས་ཀྱི་ཡོན་ཏན་ནི་འདི་སྙེད་ཅིག་མངའོ་ཞེས་བསྔགས་ནས། </s>
    <s id="1:84">བཅོམ་ [267a.5]ལྡན་འདས་ལ་འདི་སྐད་ཅེས་གསོལ་ཏོ། །</s>
    <s id="1:85">བཅོམ་ལྡན་འདས་ཀྱིས་སྔོན་ཕྲིན་ལས་ཅི་ཞིག་བགྱིས་ན། </s>
    <s id="1:86">འདི་ལྟ་བུའི་མར་མེ་ཚད་མེད་པ་དང་ལྡན་པར་གྱུར། </s>
    <s id="1:87">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། </s>
    <s id="1:88">སྔོན་འདས་པའི་དུས་ན་འཛམ་བུའི་གླིང་འདིར་རྒྱལ་པོ་ [267a.6]པ་སི་ལི་ཞེས་བྱ་བ་ཞིག་རྒྱལ་ཕྲན་བརྒྱད་ཁྲི་བཞི་སྟོང་སྙེད་ལ་དབང་བྱེད་དོ། །</s>
    <s id="1:89">རྒྱལ་པོའི་བཙུན་མོ་ལ་སྲས་གཅིག་བྱུང་སྟེ། </s>
    <s id="1:90">ལུས་ཀྱི་མདོག་གསེར་ལྟ་བུར་འདུག་ལ་མཚན་སུམ་ཅུ་རྩ་གཉིས་དང་། </s>
    <s id="1:91">དཔེ་བྱད་བཟང་པོ་བརྒྱད་ཅུར་ལྡན་ཏེ། </s>
    <s id="1:92">སྤྱི་བོ་ལ་རིན་པོ་ཆེ་ཁ་དོག་གསལ་ [267a.7]བ།</s>
    <s id="1:93">བལྟ་ན་མིག་སྦྲིད་པ་ཞིག་ཡོད་དོ། །</s>
    <s id="1:94">མཚན་མཁན་བོས་ནས་བཟང་ངན་བརྟགས་ཏེ། </s>
    <s id="1:95">མིང་བཏགས་པ་ལས། </s>
    <s id="1:96">མཚན་མཁན་གྱིས་བལྟས་ན། </s>
    <s id="1:97">མཚན་ངོ་མཚར་དུ་བཟུང་བས།</s>
    <s id="1:98">ལག་པ་བཏེགས་ནས་ཤིན་ཏུ་ལེགས་སོ། ། ཞེས་སྨྲས་ཏེ།</s>
    <s id="1:99">རྒྱལ་བུ་འདི་ནི་ [267b.1]འཇིག་རྟེན་ན་ལྷ་དང་མིའི་ནང་དུ་བསྒྲུན་དུ་མེད་དོ། །</s>
    <s id="1:100">གལ་ཏེ་ཁྱིམ་ན་གནས་ན་འཁོར་ལོས་སྒྱུར་བའི་རྒྱལ་པོར་འགྱུར་རོ། །</s>
    <s id="1:101">གལ་ཏེ་རབ་ཏུ་བྱུང་ན་མངོན་པར་འཚང་རྒྱའོ་ཞེས་སྨྲས་ཏེ། </s>
    <s id="1:102">མཚན་མཁན་གྱིས་རྒྱལ་པོ་ལ་འདི་སྐད་ཅེས་གསོལ་ཏོ། །</s>
    <s id="1:103">རྒྱལ་བུ་འདི་ཐོག་མ་བཙས་པ་ན་ངོ་མཚར་ [267b.2]ཡ་མཚན་གྱི་ལྟས་ཅི་བྱུང་ཞེས་དྲིས་པ་ན། </s>
    <s id="1:104">རྒྱལ་བུ་འདི་བཙས་པའི་སྤྱི་བོ་ནས་རིན་པོ་ཆེ་ཤིན་ཏུ་གསལ་བ་ཞིག་ཡོད་དོ། ། ཞེས་སྨྲས་ནས།</s>
    <s id="1:105">རྒྱལ་བུའི་མིང་རིན་ཆེན་གཙུག་ཕུད་ཅེས་བཏགས་སོ། །</s>
    <s id="1:106">ཕྱིས་ཆེར་སྐྱེས་ནས་རབ་ཏུ་བྱུང་སྟེ། </s>
    <s id="1:107">བྱང་ཆུབ་ལ་ནན་ཏན་བྱས་ནས་མངོན་པར་སངས་ [267b.3]རྒྱས་ཏེ། </s>
    <s id="1:108">སེམས་ཅན་གྲངས་མེད་པའི་དོན་བྱས་སོ། །</s>
    <s id="1:109">དེའི་ཚེ་རྒྱལ་པོ་ཡབ་ཀྱིས་སངས་རྒྱས་དང་།  དགེ་སློང་གི་དགེ་འདུན་དང་བཅས་པ་ཟླ་བ་གསུམ་དུ་སྤྱན་དྲངས་ནས་མཆོད་སྟོན་གསོལ་ཏོ། །</s>
    <s id="1:110">དེའི་ནང་ན་དགེ་སློང་འཕགས་པའི་བཤེས་གཉེན་ཞེས་བྱ་བ་ཞིག་ཟླ་བ་གསུམ་ [267b.4]དུ་མེ་མར་སྦྱོར་བའི་ཡོན་བདག་ཏུ་ཁས་བླངས་ནས། </s>
    <s id="1:111">ཉིན་གཅིག་བཞིན་དུ་གྲོང་རྒྱུ་ཞིང་གྲོང་ཁྱེར་དུ་སོང་ནས་</s>
    <s id="1:112">ཚོང་དཔོན་དང་། ཁྱིམ་བདག་དང་མི་མང་པོ་ལས་མར་དང་འབྲུ་མར་དང་། མེ་མར་དང་སྙིང་པོ་བསླངས་སོ། །</s>
    <s id="1:113">དེའི་ཚེ་ན་རྒྱལ་པོ་དེ་ལ་བུ་མོ་ཐུབ་པ་ཞེས་བྱ་བ་ཞིག་ཡོད་དེ། </s>
    <s id="1:114">[267b.5]ཡང་ཐོག་གི་སྟེང་ན་དགེ་སློང་དེ་ཉིན་གཅིག་བཞིན་དུ་གྲོང་རྒྱུ་ཞིང་ཉོན་མོངས་པ་མཐོང་ནས་དེ་ལ་སྙིང་བརྩེ་སྟེ། </s>
    <s id="1:115">མི་ཞིག་མངགས་ནས། </s>
    <s id="1:116">བཙུན་པ་ཁྱོད་ཅི་ཞིག་བསྒྲུབས་ན།  རྟག་ཏུ་འདི་ལྟ་བུ་ཉོན་མོངས་ཞེས་དྲིས་ན་དགེ་སློང་དེས་འདི་སྐད་ཅེས་སྨྲས་སོ། །</s>
    <s id="1:117">བདག་ནི་ཟླ་བ་གསུམ་ [267b.6]གྱི་བར་དུ་སངས་རྒྱས་དང་།  དགེ་འདུན་གྱི་མར་མེ་སྦྱོར་བའི་ཡོན་བདག་ཏུ་ཁས་བླངས་ཏེ།</s>
    <s id="1:118">དེ་བས་ན་གྲོང་རྒྱུ་ཞིང་དགེ་བསྙེན་རྣམས་ལས་</s>
    <s id="1:119">མར་དང་འབྲུ་མར་དང་། མེ་མར་གྱི་སྙིང་པོ་དང་མར་མེ་འཛུགས་པའི་ཡོ་བྱད་རྣམས་བླང་ངོ་ཞེས་བུ་མོ་ལ་སྤྲིང་བ་དང་།</s>
    <s id="1:120">བུ་མོ་དེ་རབ་ཏུ་དགའ་ [267b.7]ནས། </s>
    <s id="1:121">དགེ་སློང་འཕགས་པའི་བཤེས་གཉེན་ལ་འདི་སྐད་ཅེས་བསྒོའོ། །</s>
    <s id="1:122">ད་ཕྱིན་ཅད་དེ་ལྟ་བུར་རྟག་ཏུ་འགྲོ་མི་དགོས་ཀྱིས། </s>
    <s id="1:123">མེ་མར་གྱི་ཡོ་བྱད་ཁོ་མོས་སྦྱར་གྱི། ལོང་ཤིག་ཅེས་བསྒོ་བ་དང་། </s>
    <s id="1:124">དགེ་སློང་དེ་ཡང་དེ་ལྟར་བྱའོ་ཞེས་སྨྲས་ནས། </s>
    <s id="1:125">དེ་ཕྱིན་ཅད་རྟག་ཏུ་མེ་མར་དང་ [268a.1]འབྲུ་མར་དང་།  མར་མེའི་ཡོ་བྱད་ཀུན་སྦྱར་ཏེ།</s>
    <s id="1:126">གཙུག་ལག་ཁང་དུ་བསྐྱལ་ཏོ། །</s>
    <s id="1:127">དགེ་སློང་འཕགས་པའི་བཤེས་གཉེན་གྱིས་དེ་ལྟར་ཉིན་གཅིག་བཞིན་དུ་མར་མེ་ཕུལ་ཏེ། </s>
    <s id="1:128">ཀུན་ལ་ཕན་པའི་དོན་རྒྱ་ཆེན་པོའི་སེམས་བསྐྱེད་པས། </s>
    <s id="1:129">བཅོམ་ལྡན་འདས་ཀྱིས་ལུང་བསྟན་ [268a.2]ཏེ། </s>
    <s id="1:130">མ་འོངས་པའི་དུས་ན་བསྐལ་པ་གྲངས་མེད་པ་འདས་ནས། </s>
    <s id="1:131">མངོན་པར་འཚང་རྒྱ་སྟེ། </s>
    <s id="1:132">མཚན་ཡང་མར་མེ་མཛད་ཅེས་བྱ་བར་ལུང་བསྟན་ནས་མཚན་སུམ་ཅུ་དང་ལྡན་པར་གྱུར་ཏེ། </s>
    <s id="1:133">རྒྱལ་པོའི་བུ་མོ་ཐུབ་པས་དགེ་སློང་འཕགས་པའི་བཤེས་གཉེན་ལུང་བསྟན་ཏོ་ཞེས་ཐོས་ནས་འདི་སྙམ་དུ་ [268a.3]བསམས་སོ། །</s>
    <s id="1:134">སངས་རྒྱས་ལ་ཕུལ་བའི་མར་མེ་ནི་བདག་གིས་སྦྱར་ཏེ། </s>
    <s id="1:135">དགེ་སློང་དེས་བསྐུལ་མ་ཙམ་བྱས་ཀྱང་ལུང་བསྟན་ན་བདག་ལ་ནི་ལུང་མ་བསྟན་ཏོ་སྙམ་བསམས་ནས། </s>
    <s id="1:136">བཅོམ་ལྡན་འདས་གང་ན་བ་དེར་སོང་སྟེ། </s>
    <s id="1:137">དེ་བཞིན་དུ་དྲང་པོར་གསོལ་བ་དང་། </s>
    <s id="1:138">བཅོམ་ལྡན་འདས་ [268a.4]ཀྱིས་ལུང་བསྟན་ཏེ། </s>
    <s id="1:139">བུ་མོ་ཐུབ་པ་ཁྱོད་མ་འོངས་པའི་དུས་ན་བསྐལ་པ་གྲངས་མེད་པ་དགུ་བཅུ་རྩ་གཅིག་འདས་ནས་མངོན་པར་འཚང་རྒྱ་སྟེ། </s>
    <s id="1:140">མཚན་ཡང་ཤཱཀྱ་ཐུབ་པ་ཞེས་བྱ་བར་མཚན་བཅུ་དང་ལྡན་པར་ལུང་བསྟན་ཏོ། །</s>
    <s id="1:141">དེ་ལྟར་རྒྱལ་པོའི་བུ་མོས་ཀྱང་སངས་རྒྱས་ལས་ལུང་བསྟན་པ་ [268a.5]ཐོས་ནས། </s>
    <s id="1:142">རབ་ཏུ་དགའ་བ་སྐྱེས་པར་གྱུར་ཏེ། </s>
    <s id="1:143">སངས་རྒྱས་ཀྱི་ཞབས་ལ་སྤྱི་བོས་ཕྱག་འཚལ་ནས་རབ་ཏུ་བྱུང་བར་གསོལ་ཏོ། །</s>
    <s id="1:144">བཅོམ་ལྡན་འདས་ཀྱིས་ཀྱང་རབ་ཏུ་བྱུང་བར་གནང་ནས། </s>
    <s id="1:145">བར་ཆད་མེད་པར་བརྩོན་འགྲུས་རྩོམ་མོ། །</s>
    <s id="1:146">བཅོམ་ལྡན་འདས་ཀྱིས་ཀུན་དགའ་བོ་ལ་ [268a.6]བཀའ་སྩལ་པ། </s>
    <s id="1:147">དེའི་ཚེ་དེའི་དུས་ན་དགེ་སློང་འཕགས་པའི་བཤེས་གཉེན་ནི་སྔོན་འདས་པའི་སངས་རྒྱས་མར་མེ་མཛད་ཡིན་ནོ། །</s>
    <s id="1:148">རྒྱལ་པོའི་བུ་མོ་ཐུབ་པ་ནི་ད་ལྟར་ང་ཡིན་ཏེ། </s>
    <s id="1:149">སྔོན་མར་མེ་ཕུལ་བས་བསྐལ་པ་གྲངས་མེད་པའི་བར་དུ་ལྷ་དང་མིའི་འཇིག་རྟེན་ན་བསོད་ནམས་མྱོང་སྟེ། </s>
    <s id="1:150">[268a.7]གཟུགས་ཀྱང་གཞན་པས་འཕགས་པར་བཟང་སྟེ། </s>
    <s id="1:151">ད་མངོན་པར་སངས་རྒྱས་ནས་ཀྱང་མར་མེ་མང་པོ་དང་ལྡན་པར་གྱུར་ཏོ། །</s>
    <s id="1:152">བཅོམ་ལྡན་འདས་ཀྱིས་དེ་སྐད་ཅེས་གསུངས་ནས། </s>
    <s id="1:153">འཁོར་མང་པོ་རྣམས་ལ་ལ་ནི་འབྲས་བུ་དང་པོ་ནས་འབྲས་བུ་བཞི་པའི་བར་དུ་ཐོབ་བོ། །</s>
    <s id="1:154">ལ་ལ་ [268b.1]ནི་རང་སངས་རྒྱས་སུ་དགེ་བའི་རྩ་བ་བསྐྱེད་དོ། །</s>
    <s id="1:155">ལ་ལ་ནི་བླ་ན་མེད་པའི་བྱང་ཆུབ་ཏུ་སེམས་བསྐྱེད་དོ། །</s>
    <s id="1:156">ཚེ་དང་ལྡན་པ་ཀུན་དགའ་བོ་དང་།  འཁོར་མང་པོ་རྣམས་བཅོམ་ལྡན་འདས་ཀྱིས་གསུངས་པ་ལ་རྗེས་སུ་ཡི་རངས་ཏེ་མངོན་པར་དགའོ། །</s>
    <s id="1:157">བུ་མོ་བསྙེན་དགའ་མོའི་ལེའུ་སྟེ་ [268b.2]སུམ་ཅུ་བདུན་པའོ།། །།</s>
  </p>
</text>
