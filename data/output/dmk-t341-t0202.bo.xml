<?xml version="1.0" encoding="utf-8"?>
<text><p id="1">
<s id="1:1">སྐབས་དྲུག་པ་མཚན་མཚོན་བཤད་པ།</s>
<s id="1:2">ཤེས་བྱ་ལ་མཚན་མཚོན་གཉིས་སུ་དབྱེ་བ་ལ།  མཚན་ཉིད་བཤད་པ་དང་། མཚོན་བྱ་བཤད་པ་དང་། མཚན་མཚོན་གང་ཡང་མ་ཡིན་པ་བཤད་པ་དང་གསུམ།</s>
<s id="1:3">མཚན་ཉིད་བཤད་པ།</s>
<s id="1:4">མཚན་ཉིད་བཤད་པ་ལ་</s>
<s id="1:5">རྫས་ཡོད་ཆོས་གསུམ་ཚང་བ། མཚན་ཉིད་ཀྱི་མཚན་ཉིད།</s>
<s id="1:6">རྣམ་པར་འཇོག་བྱེད་ཀྱི་ཆོས་གསུམ་ཚང་བ། རྫས་ཡོད་ཆོས་གསུམ་ཚང་བ། རྣམ་པར་འཇོག་བྱེད་ཀྱི་རྒྱུ། མཚན་ཉིད་རྣམས་དོན་གཅིག </s>
<s id="1:7">རྫས་ཡོད་ཀྱི་ཆོས་གསུམ་འདྲེན་ཚུལ་ཡོད་དེ།</s>
<s id="1:8">སྤྱིར་མཚན་ཉིད་ཡིན་པ། རང་གི་མཚན་གཞིའི་སྟེང་དུ་གྲུབ་པ། རང་གི་མཚོམ་བྱ་གང་ཡིན་པ་དེ་ལས་གཞན་པ་ཞིག་གི་མཚན་ཉིད་མ་ཡིན་པ་དང་གསུམ་པོ་དེ་འདྲེན་རིགས་པའི་ཕྱིར། </s>
<s id="1:9">མཚན་གཞི་ནི་ཡོད་དེ། བློའི་ཡུལ་དུ་བྱ་རུང་དེ་ཡིན་པའི་ཕྱིར།</s>
<s id="1:10">བློའི་ཡུལ་དུ་བྱ་རུང་ཆོས་ཅན། མཚན་ཉིད་ཡིན་ཏེ། ཤེས་བྱའི་མཚན་ཉིད་ཡིན་པའི་ཕྱིར་ཏེ། ཤེས་བྱའི་རྫས་ཡོད་ཆོས་གསུམ་ཚང་བ་ཡིན་པའི་ཕྱིར།</s>
<s id="1:11">དེར་ཐལ།</s>
<s id="1:12">རྫས་ཡོད་ཆོས་གསུམ་གྱི་དང་པོ། སྤྱིར་མཚན་ཉིད་ཡིན་ཏེ། ཤེས་བྱའི་མཚན་ཉིད་ཡིན་པའི་ཕྱིར།</s>
<s id="1:13">ཆོས་གསུམ་གྱི་གཉིས་པ། རང་གི་མཚན་གཞིའི་སྟེང་དུ་གྲུབ་པ་ཡིན་ཏེ། རང་གི་མཚན་གཞི་དངོས་པོའི་སྟེང་དུ་གྲུབ་པ་ཡིན་ཏེ། རང་གི་མཚན་གཞི་དངོས་པོའི་སྟེང་དུ་ཡོད་པའི་ཕྱིར།</s>
<s id="1:14">རྫས་ཡོད་ཆོས་གསུམ་གྱི་གསུམ་པ། རང་གི་མཚོན་བྱ་གང་ཡིན་པ་དེ་ལས་གཞན་པ་ཞིག་གི་མཚན་ཉིད་མ་ཡིན་པ་ཡིན་ཏེ། རང་གི་མཚོན་བྱ་ཤེས་བྱ་ལས་གཞན་པ་ཞིག་གི་མཚན་ཉིད་མ་ཡིན་པའི་ཕྱིར།</s>
<s id="1:15">ཤེས་བྱའི་མཚན་གཞིའི་མཚན་ཉིད་ཡོད་དེ། བློའི་ཡུལ་དུ་བྱ་རུང་གིས་ཤེས་བྱ་མཚོན་པར་བྱེད་པའི་གཞི་དེ་ཡིན་པའི་ཕྱིར།</s>
<s id="1:16">དངོས་པོ་ཆོས་ཅན། བློའི་ཡུལ་དུ་བྱ་རུང་གིས་ཤེས་བྱ་མཚོན་པར་བྱེད་པའི་གཞི་ཡིན་ཏེ། ཁྱོད་བློའི་ཡུལ་དུ་བྱ་རུང་ཡིན་པར་ཚད་མས་ངེས་ནས་ཤེས་བྱ་ཡིན་པར་ཚད་མས་མ་ངེས་པའི་གང་ཟག་དེས་ཤེས་བྱ་མཚོན་པར་བྱེད་པའི་གཞི་ཡིན་པའི་ཕྱིར།</s>
<s id="1:17">དེ་བཞིན་དུ། དངོས་པོའི་མཚན་ཉིད་ཀྱི་མཚན་ཉིད་ཡོད་དེ། དངོས་པོའི་རྫས་ཡོད་ཆོས་གསུམ་ཚང་དེ་ཡིན་པའི་ཕྱིར།</s>
<s id="1:18">དངོས་པོའི་མཚན་ཉིད་ཀྱི་མཚན་ཉིད་ཀྱི་མཚན་ཉིད་ཡོད་དེ། དངོས་པོའི་མཚན་ཉིད་ཀྱི་རྫས་ཡོད་ཆོས་གསུམ་ཚང་བ་དེ་ཡིན་པའི་ཕྱིར།</s>
<s id="1:19">དངོས་པོའི་མཚན་གཞིའི་མཚན་ཉིད་ཡོད་དེ། དོན་བྱེད་ནུས་པས་དངོས་པོ་མཚོན་པར་བྱེད་པའི་གཞི་དེ་ཡིན་པའི་ཕྱིར།</s>
<s id="1:20">མཚན་གཞི་ནི་ཡོད་དེ། སྒྲ་དེ་ཡིན་པའི་ཕྱིར།</s>
<s id="1:21">སྒྲ་ཆོས་ཅན། ཁྱོད་དོན་བྱེད་ནུས་པས་དངོས་པོ་མཚོན་པར་བྱེད་པའི་གཞི་ཡིན་ཏེ། ཁྱོད་དོན་བྱེད་ནུས་པ་ཡིན་པར་ཚད་མས་ངེས་ནས་དངོས་པོ་ཡིན་པར་ཚད་མས་མ་ངེས་པའི་གང་ཟག་དེས་དངོས་པོ་མཚོན་པར་བྱ་བའི་གཞི་ཡིན་པའི་ཕྱིར།</s>
<s id="1:22">མཚན་མཚོན་གཞན་རྣམས་ཀྱི་མཚན་གཞི་ལའང་རིགས་འདྲ།</s>
<s id="1:23">རྩེགས་ཚུལ་ནི།</s>
<s id="1:24">རྫས་ཡོད་ཆོས་གསུམ་ཚང་བ། མཚན་ཉིད་ཀྱི་མཚན་ཉིད།</s>
<s id="1:25">མཚན་ཉིད་ཀྱི་རྫས་ཡོད་ཆོས་གསུམ་ཚང་བ། མཚན་ཉིད་ཀྱི་མཚན་ཉིད་ཀྱི་མཚན་ཉིད།</s>
<s id="1:26">དེ་བཞིན་དུ། དངོས་པོའི་རྫས་ཡོད་ཆོས་གསུམ་ཚང་བ་དངོས་པོའི་མཚན་ཉིད་ཀྱི་མཚན་ཉིད།</s>
<s id="1:27">མཚན་གཞི་ནི་དོན་བྱེད་ནུས་པ། </s>
<s id="1:28">དོན་བྱེད་ནུས་པ་ཆོས་ཅན། དངོས་པོའི་མཚན་ཉིད་ཀྱི་མཚན་གཞི་ཡིན་ཏེ། དངོས་པོའི་རྫས་ཡོད་ཆོས་གསུམ་ཚང་བས། དངོས་པོའི་མཚན་ཉིད་ཀྱི་མཚན་ཉིད་མཚོན་པར་བྱེད་པའི་གཞི་ཡིན་པའི་ཕྱིར། </s>
<s id="1:29">ཡང་། </s>
<s id="1:30">དངོས་པོའི་མཚན་ཉིད་ཀྱི་རྫས་ཡོད་ཆོས་གསུམ་ཚང་བ་དེ། དངོས་པོའི་མཚན་ཉིད་ཀྱི་མཚན་ཉིད་ཀྱི་མཚན་ཉིད། </s>
<s id="1:31">མཚན་གཞི་ནི། དངོས་པོའི་རྫས་ཡོད་ཆོས་གསུམ་ཚང་བ་དེ་ཡིན་ཏེ། </s>
<s id="1:32">དངོས་པོའི་རྫས་ཡོད་ཆོས་གསུམ་ཚང་བ་ཆོས་ཅན། ཁྱོད་དངོས་པོའི་མཚན་ཉིད་ཀྱི་མཚན་ཉིད་ཀྱི་མཚན་ཉིད་ཀྱི་མཚན་གཞི་ཡིན་ཏེ། དངོས་པོའི་མཚན་ཉིད་ཀྱི་རྫས་ཡོད་ཆོས་གསུམ་ཚང་བས་དངོས་པོའི་མཚན་ཉིད་ཀྱི་མཚན་ཉིད་མཚོང་པར་བྱེད་པའི་གཞི་ཡིན་པའི་ཕྱིར།</s>
<s id="1:33">དེར་ཐལ།</s>
<s id="1:34">ཁྱོད་དངོས་པོའི་མཚན་ཉིད་ཀྱི་རྫས་ཡོད་ཆོས་གསུམ་ཚང་བ་ཡིན་པར་ངེས་ནས་དངོས་པོའི་མཚན་ཉིད་ཀྱི་མཚན་ཉིད་ཡིན་པར་མ་ངེས་པའི་གང་ཟག་དེས་དངོས་པོའི་མཚན་ཉིད་ཀྱི་མཚན་ཉིད་མཚོན་པར་བྱ་བའི་གཞི་ཡིན་པའི་ཕྱིར། </s>
<s id="1:35">མཚན་མཚོན་གཞི་གསུམ་ནི། </s>
<s id="1:36">དཔེར་ན།</s>
<s id="1:37">དངོས་པོ་ལྟ་བུ་ལ་མཚན་ན། དོན་བྱེད་ནུས་པ་མཚན་ཉིད། དངོས་པོ་མཚོན་བྱ། བུམ་པ་ལྟ་བུ་མཚན་གཞི་ཡིན་པའི་ཕྱིར།</s>
<s id="1:38">དངོས་པོའི་མཚན་ཉིད་ཡིན་ན་མཚན་ཉིད་ཡིན་པས་ཁྱབ་སྟེ། དངོས་པོའི་མཚན་ཉིད་ལ་དོན་བྱེད་ནུས་པ་མ་གཏོགས་འཇོག་རྒྱུ་མེད་པས། དེ་མཚན་ཉིད་ཡིན་ཏེ་དངོས་པོའི་མཚན་ཡིན་པའི་ཕྱིར། </s>
<s id="1:39">འོང་ཀྱང་། དངོས་པོའི་མཚན་ཉིད། མཚན་ཉིད་མ་ཡིན་ཏེ། མཚོན་བྱ་ཡིན་པའི་ཕྱིར། </s>
<s id="1:40">དེར་ཐལ།</s>
<s id="1:41">ཁྱོད་ཀྱི་མཚན་ཉིད་ཡོད་པའི་ཕྱིར་ཏེ། དངོས་པོའི་རྫས་ཡོད་ཆོས་གསུམ་ཚང་བ་དེ་ཡིན་པའི་ཕྱིར། </s>
<s id="1:42">དེ་བཞིན་དུ་མཚན་ཉིད་ཀྱང་ཁོ་ཁོ་རང་མིན་ཏེ། </s>
<s id="1:43">མཚན་ཉིད་མཚན་ཉིད་མིན་པར། མཚན་ཉིད་མཚན་བྱ་ཡིན་པའི་ཕྱིར། </s>
<s id="1:44">མཚན་ཉིད་ཆོས་ཅན། ཁྱོད་མཚོན་བྱ་ཡིན་ཏེ། ཁྱོད་ཀྱི་མཚན་ཉིད་ཡོད་པའི་ཕྱར། </s>
<s id="1:45">དེར་ཐལ།</s>
<s id="1:46">རྫས་ཡོད་ཆོས་གསུམ་ཚང་བ་དེ་ཡིན་པའི་ཕྱིར། </s>
<s id="1:47">དེ་བཞིན་དུ་ཤེས་པའི་མཚན་ཉིད་ཁོ་ཁོ་རང་མིན་པ་སོགས་ཀུན་ལ་རིགས་འགྲེའོ། །</s>
<s id="1:48">མཚོན་བྱ་བཤད་པ། </s>
<s id="1:49">མཚོན་བྱ་བཤད་པ་ལ། </s>
<s id="1:50">བཏགས་ཡོད་ཆོས་གསུམ་ཚང་བ་མཚོན་བྱའི་མཚན་ཉིད། </s>
<s id="1:51">རྣམ་པར་བཞག་བྱའི་ཆོས་གསུམ་ཚང་བ། བཏགས་ཡོད་ཆོས་གསུམ་ཚང་བ། རྣམ་པར་བཞག་བྱའི་འབྲས་བུ། མཚོན་བྱ་རྣམས་དོན་གཅིག</s>
<s id="1:52">བཏགས་ཡོད་ཀྱི་ཆོས་གསུམ་ནི། སྤྱིར་མཚོན་བྱ་ཡིན་པ། རང་གི་མཚན་གཞིའི་སྟེང་དུ་གྲུབ་པ། རང་གི་མཚན་ཉིད་གང་ཡིན་པ་དེ་ལས་གཞན་པ་ཞིག་གི་མཚོན་བྱ་མ་ཡིན་པ་དང་གསུམ་པོ་དེ་འདྲེན་རིགས་པའི་ཕྱིར། </s>
<s id="1:53">མཚན་གཞི་ནི་ཤེས་བྱ་དང་། དངོས་པོ་ལྟ་བུ་ཡིན་ཏེ། </s>
<s id="1:54">ཤེས་བྱ་ནི་བློའི་ཡུལ་དུ་བྱ་རུང་གི་མཚོན་བྱ་ཡིན་ལ། དངོས་པོ་ནི་དོན་བྱེད་ནུས་པའི་མཚོན་བྱ་ཡིན་པའི་ཕྱིར། </s>
<s id="1:55">དོན་བྱེད་ནུས་པའི་བཏགས་ཡོད་ཆོས་གསུམ་ཚང་བ་དེ། དོན་བྱེད་ནུས་པའི་མཚོན་བྱའི་མཚན་ཉིད།  </s>
<s id="1:56">མཚན་གཞི་ནི་ཡོད་དེ་དངོས་པོ་དེ་ཡིན་པའི་ཕྱིར། </s>
<s id="1:57">དོན་བྱེད་ནུས་པའི་བཏགས་ཡོད་ཀྱི་ཆོས་གསུམ་འདྲེན་པའི་ཚི། སྤྱིར་མཚོན་བྱ་ཡིན་པ། རང་གི་མཚན་གཞིའི་སྟེང་དུ་གྲུབ་པ། དོན་བྱེད་ནུས་པ་ལས་གཞན་ཞིག་གི་མཚོན་བྱ་མ་ཡིན་པ་དང་གསུམ་པོ་དེ་འདྲེན་རིགས་པའི་ཕྱིར། </s>
<s id="1:58">སྒྲ་ཆོས་ཅན། བཏགས་ཡོད་ཆོས་གསུམ་ཚང་བ་ཡིན་ཏེ། སྤྱིར་མཚོང་བྱ་ཡིན་པ། རང་གི་མཚན་གཞིའི་སྟེང་དུ་གྲུབ་པ། རང་གི་མཚན་ཉིད་གང་ཡིན་པ་དེ་ལས་གཞན་ཞིག་གི་མཚོན་བྱ་མི་བྱེད་པ་ཡིན་པའི་ཕྱིར། </s>
<s id="1:59">དང་པོ་གྲུབ་སྟེ། རྣ་ཤེས་ཀྱི་ཉན་བྱའི་མཚོན་བྱ་ཡིན་པའི་ཕྱིར། </s>
<s id="1:60">གཉིས་པ་གྲུབ་སྟེ། རང་གི་མཚན་གཞི་དུང་སྒྲའི་སྟེང་དུ་གྲུབ་པ་ཡིན་ཏེ། དེའི་སྟེང་དུ་ཡོད་པའི་ཕྱིར། </s>
<s id="1:61">གསུམ་པ་གྲུབ་སྟེ། རང་གི་མཚན་ཉིད་རྣ་ཤེས་ཀྱི་ཉན་བྱ་ལས་གཞན་པ་ཞིག་གི་མཚོན་བྱ་མ་ཡིན་པའི་ཕྱིར། </s>
<s id="1:62">མཚན་ཉིད་ཁོ་ཁོ་རང་མིན་ཡང་། མཚོན་བྱ་ཁོ་ཁོར་རང་ཡིན་ཏེ། མཚོན་བྱ་མཚོན་བྱ་ཡིན་པའི་ཕྱིར། </s>
<s id="1:63">རྟགས་གྲུབ་སྟེ། </s>
<s id="1:64">མཚོན་བྱའི་མཚན་ཉིད་ཡོད་པའི་ཕྱིར།</s>
<s id="1:65">ཁྱོད་ཀྱི་མཚན་ཉིད་ཡོད་ན། ཁྱོད་མཚོན་བྱ་ཡིན་པས་ཁྱབ་པའི་ཕྱིར། </s>
<s id="1:66">དེས་ན་མཚོན་བྱའི་རྫས་ཡོད་ཆོས་གསུམ་ཚང་བ་དེ་མཚོན་བྱའི་མཚན་ཉིད་ཀྱི་མཚན་ཉིད། མཚོན་བྱའི་བཏགས་ཡོད་ཆོས་གསུམ་ཚང་བ་མེད་དེ། མཚོན་བྱའི་མཚོང་བྱ་མེད་པའི་ཕྱིར། </s>
<s id="1:67">དེར་ཐལ། </s>
<s id="1:68">མཚོན་བྱ་མཚན་ཉིད་མ་ཡིན་པའི་ཕྱིར་ཏེ། མཚོན་བྱ་མཚོན་བྱ་ཡིན་པའི་ཕྱིར། </s>
<s id="1:69">རྫས་ཡོད་ཆོས་གསུམ་ཚང་བའི་བཏགས་ཡོད་ཆོས་གསུམ་ཚང་བ་དེ། རྫས་ཡོད་ཆོས་གསུམ་ཚང་བའི་མཚོན་བྱའི་མཚན་ཉིད། </s>
<s id="1:70">མཚན་གཞི་ནི། མཚན་ཉིད་དེ་ཡིན་པའི་ཕྱིར་ཏེ། མཚན་ཉིད་ནི་རྫས་ཡོད་ཆོས་གསུམ་ཚང་བའི་མཚོན་བྱ་ཡིན་པའི་ཕྱིར། </s>
<s id="1:71">དེར་ཐལ། </s>
<s id="1:72">རྫས་ཡོད་ཆོས་གསུམ་ཚང་བ་ཁྱོད་ཀྱི་མཚན་ཉིད་ཡིན་པའི་ཕྱིར།</s>
<s id="1:73">མཚན་ཉིད་ཡིན་ན་ཁྱོད་ཀྱི་བཏགས་ཡོད་ཆོས་གསུམ་ཚང་བ་དེ། </s>
<s id="1:74">ཁྱོད་ཀྱི་མཚོན་བྱའི་མཚན་ཉིད་ཡིན་པས་ཁྱབ། </s>
<s id="1:75">ཁྱོད་ཀྱི་བཏགས་ཡོད་ཆོས་གསུམ་ཚང་བའི་བཏགས་ཡོད་ཆོས་གསུམ་ཚང་བ་དེ། </s>
<s id="1:76">ཁྱོད་ཀྱི་བཏགས་ཡོད་ཆོས་གསུམ་ཚང་བའི་མཚོན་བྱའི་མཚན་ཉིད་ཡིན་པས་ཁྱབ། </s>
<s id="1:77">ཁྱོད་ཀྱི་བཏགས་ཡོད་ཆོས་གསུམ་ཚང་བའི་བཏགས་ཡོད་ཆོས་གསུམ་ཚང་བ་བཏགས་ཡོད་ཆོས་གསུམ་ཚང་བ་དེ། </s>
<s id="1:78">ཁྱོད་ཀྱི་བཏགས་ཡོད་ཆོས་གསུམ་ཚང་བའི་བཏགས་ཡོད་ཆོས་གསུམ་ཚང་བའི་མཚོན་བྱའི་མཚན་ཉིད་ཡིན་པས་ཁྱབ་པ་སོགས་</s>
<s id="1:79">ལྷག་མ་རྣམས་ལ་རིགས་འདྲ་སྦྱོར་ཚུལ་ཤེས་པར་བྱའོ། །</s>
<s id="1:80">མཚན་མཚོན་གང་ཡང་མ་ཡིན་པ་བཤད་པ། [117]</s>
<s id="1:81">མཚན་མཚོན་མ་ཡིན་པ་བཤད་པ་གཉིས་ལས།</s>
<s id="1:82">དང་པོ་ནི</s>
<s id="1:83">རྫས་ཡོད་ཆོས་གསུམ་མ་ཚང་བ་དེ། མཚན་ཉིད་མ་ཡིན་པའི་མཚན་ཉིད།</s>
<s id="1:84">བདག་མེད་ཡིན་ན་ཁྱོད་ཀྱི་རྫས་ཡོད་ཆོས་གསུམ་མ་ཚང་བ་དེ། ཁྱོད་ཀྱི་མཚན་ཉིད་མ་ཡིན་པའི་མཚན་ཉིད་ཡིན་པས་ཁྱབ་པའི་ཕྱིར།</s>
<s id="1:85">མཚན་གཞི་ནི། བུམ་པ་དང་། ཀ་བུམ་གཉིས་ལྟ་བུ།</s>
<s id="1:86">བུམ་པ་ཆོས་ཅན། ཁྱོད་ལ་རྫས་ཡོད་ཀྱི་ཆོས་གསུམ་མ་ཚང་སྟེ། བར་བ་རང་གི་མཚན་གཞིའི་སྟེང་དུ་གྲུབ་པ་ཚང་ཡང་། དང་པོ་དང་གསུམ་པ་མ་ཚང་བའི་ཕྱིར།</s>
<s id="1:87">དེར་ཐལ། སྤྱིར་མཚན་ཉིད་མ་ཡིན་ཏེ། མཚོན་བྱ་ཡིན་པའི་ཕྱིར།</s>
<s id="1:88">རང་གི་མཚོན་བྱ་གང་ཡིན་པ་ལས་གཞན་པའི་མཚན་ཉིད་མི་བྱེད་པ་མིན་ཏེ། རང་གི་མཚོན་བྱ་མེད་པའི་ཕྱིར།</s>
<s id="1:89">དེར་ཐལ། ཁྱོད་མཚོན་བྱ་ཡིན་པའི་ཕྱིར།</s>
<s id="1:90">ཀ་བུམ་གཉིས་ཆོས་ཅན། ཁྱོད་ལ་རྫས་ཡོད་ཀྱི་ཆོས་གསུམ་ག་མ་ཚང་བ་ཡིན་ཏེ། སྤྱིར་མཚན་ཉིད་མ་ཡིན་ཏེ། མཚན་མཚོན་གཉིས་[118]གང་ཡང་མ་ཡིན་པའི་ཕྱིར།</s>
<s id="1:91">རང་གི་མཚན་གཞིའི་སྟེང་དུ་གྲུབ་པ་ཡང་མ་ཡིན་ཏེ། རང་གི་མཚན་གཞི་མེད་པའི་ཕྱིར་ཏེ། ཁྱོད་ཀྱི་ཡིན་པ་མེད་པའི་ཕྱིར།</s>
<s id="1:92">དེར་ཐལ། ཀ་བུམ་གཉིས་ཀའི་ཡིན་པ་མི་སྲིད་པའི་ཕྱིར།</s>
<s id="1:93">རང་གི་མཚོན་བྱ་གང་ཡིན་པ་ལས་གཞན་པའི་མཚན་ཉིད་མ་ཡིན་པ་ཡང་མིན་ཏེ། རང་གི་མཚོན་བྱ་མེད་པའི་ཕྱིར།</s>
<s id="1:94">མཚན་ཉིད་མ་ཡིན་པ་ཆོས་ཅན། ཁྱོད་མཚོན་བྱ་ཡིན་ཏེ། ཁྱོད་ཀྱི་མཚན་ཉིད་ཡོད་པའི་ཕྱིར་ཏེ། རྫས་ཡོད་ཆོས་གསུམ་མ་ཚང་བ་དེ་ཡིན་པའི་ཕྱིར།</s>
<s id="1:95">མཚན་ཉིད་མ་ཡིན་པའི་མཚན་ཉིད་ཡོད་དེ། མཚན་ཉིད་མ་ཡིན་པའི་རྫས་ཡོད་ཆོས་གསུམ་ཚང་བ་དེ་ཡིན་པའི་ཕྱིར།</s>
<s id="1:96">མཚན་གཞི་ནི་ཡོད་དེ། རྫས་ཡོད་ཆོས་གསུམ་མ་ཚང་བ་དེ་ཡིན་པའི་ཕྱིར་རོ། །</s>
<s id="1:97">གཞི་ལ་སྦྱར་ན།</s>
<s id="1:98">དངོས་པོའི་རྫས་ཡོད་ཆོས་གསུམ་མ་ཚང་བ་དེ། དངོས་པོའི་མཚན་ཉིད་མ་ཡིན་པའི་མཚན་ཉིད།</s>
<s id="1:99">མཚན་གཞི་ནི་ཀ་བ་ལྟ་བུ་ཡིན་ཏེ།</s>
<s id="1:100">ཀ་བ་ལ་རྫས་ཡོད་ཀྱི་ཆོས་གསུམ་གྱི་བར་བ་ཚང་ཡང་། ཐོག་མཐའ་གཉིས་མ་ཚང་་བའི་ཕྱིར།</s>
<s id="1:101">བློའི་ཡུལ་དུ་བྱ་རུང་མཚན་ཉིད་ཡིན་ཡང་། ཤེས་བྱའི་མཚན་ཉིད་མཚན་ཉིད་མ་ཡིན་ཏེ། མཚོན་བྱ་ཡིན་པའི་ཕྱིར།</s>
<s id="1:102">དེར་ཐལ། ཤེས་བྱའི་རྫས་ཡོད་ཆོས་གསུམ་ཚང་བའི་མཚོན་བྱ་ཡིན་པའི་ཕྱིར།</s>
<s id="1:103">གཉིས་པ་མཚོན་བྱ་མ་ཡིན་པ་ནི།</s>
<s id="1:104">བཏགས་ཡོད་ཆོས་གསུམ་མ་ཚང་བ་དེ། མཚོན་བྱ་མ་ཡིན་པའི་མཚན་ཉིད།</s>
<s id="1:105">མཚན་གཞི་ནི་ཡོད་དེ། ཀ་བུམ་གཉིས་དེ་ཡིན་པའི་ཕྱིར།</s>
<s id="1:106">བདག་མེད་ཡིན་ན། ཁྱོད་[119]ཀྱི་བཏགས་ཡོད་ཆོས་གསུམ་མ་ཚང་བ་དེ་ཁྱོད་ཀྱི་མཚོན་བྱ་མ་ཡིན་པས་ཁྱབ་པ་སོགས་རིགས་འདྲ།</s>
<s id="1:107">མཚོན་བྱ་མ་ཡིན་པ་ཁོ་ཁོ་རང་མིན་ཏེ། མཚོན་བྱ་མ་ཡིན་པ་མཚོན་བྱ་ཡིན་པའི་ཕྱིར།</s>
<s id="1:108">མཚོན་བྱ་མ་ཡིན་པ་ཆོས་ཅན། ཁྱོད་མཚོན་བྱ་ཡིན་ཏེ། ཁྱོད་ཀྱི་མཚན་ཉིད་ཡོད་པའི་ཕྱིར།</s>
<s id="1:109">ཁྱབ་སྟེ་ཁྱོད་ཀྱི་མཚན་ཉིད་ཡོད་ན་ཁྱོད་མཚོན་བྱ་ཡིན་པས་ཁྱབ་པའི་ཕྱིར།</s>
<s id="1:110">བཏགས་ཡོད་ཆོས་གསུམ་མ་ཚང་བ་ཆོས་ཅན། ཁྱོད་མཚན་ཉིད་ཡིན་ཏེ། རྫས་ཡོད་ཆོས་གསུམ་ཚང་བ་ཡིན་པའི་ཕྱིར།</s>
<s id="1:111">དེར་ཐལ། ཁྱོད་སྤྱིར་མཚན་ཉིད་ཡིན་ཏེ། མཚོན་བྱ་མ་ཡིན་པའི་མཚན་ཉིད་ཡིན་པའི་ཕྱིར།</s>
<s id="1:112">རང་གི་མཚན་གཞིའི་སྟེང་དུ་གྲུབ་པ་ཡིན་ཏེ། རང་གི་མཚན་གཞི་བློའི་ཡུལ་དུ་བྱ་རུང་དང་། དོན་བྱེད་ནུས་པ་དང་། སྐད་ཅིག་མ་སོགས་ཀྱི་སྟེང་དུ་གྲུབ་པ་ཡིན་པའི་ཕྱིར།</s>
<s id="1:113">རང་གི་མཚོན་བྱ་གང་ཡིན་པ་དེ་ལས་གཞན་པ་ཞིག་གི་མཚོད་བྱ་མི་བྱེད་པ་ཡིན་ཏེ། རང་གི་མཚོན་བྱ། མཚོན་བྱ་མ་ཡིན་པ་ལས་གཞན་པའི་མཚོན་བྱ་མ་ཡིན་པའི་ཕྱིར།</s>
<s id="1:114">དེས་ན་བཏགས་ཡོད་ཆོས་གསུམ་མ་ཚང་བ་དེ། རྫས་ཡོད་ཆོས་གསུམ་ཚང་བ་ཡིན་ནོ། །</s>
<s id="1:115">དོན་བྱེད་ནུས་པའི་བཏགས་ཡོད་ཆོས་གསུམ་མ་ཚང་བ་དེ། དོན་བྱེད་ནུས་པའི་མཚོན་བྱ་མ་ཡིན་པའི་མཚན་ཉིད།</s>
<s id="1:116">མཚན་གཞི་ནི། ཤེས་བྱ་དང་། མི་རྟག་པ་དང་། གཟུགས་དང་། ཀ་བ་སོགས་མདོར་ན་དངོས་པོ་དང་ཐ་དད་པའི་ཆོས་ཐམས་ཅད་དོ། །</s>
<s id="1:117">བཏགས་ཡོད་ཆོས་གསུམ་མ་ཚང་བའི་བཏགས་ཡོད་ཆོས་གསུམ་ཚང་བ་དེ། བཏགས་ཡོད་ཆོས་གསུམ་མ་ཚང་བའི་[120]མཚོན་བྱའི་མཚན་ཉིད།</s>
<s id="1:118">མཚན་གཞི་ནི། མཚོན་བྱ་མ་ཡིན་པ་དེའོ། །</s>
<s id="1:119">དེ་བཞིན་དུ། རྫས་ཡོད་ཆོས་གསུམ་མ་ཚང་བའི་བཏགས་ཡོད་ཆོས་གསུམ་ཚང་བ། རྫས་ཡོད་ཆོས་གསུམ་མ་ཚང་བའི་མཚོན་བྱའི་མཚན་ཉིད།</s>
<s id="1:120">མཚན་གཞི་ནི་མཚན་ཉིད་མ་ཡིན་པ་དེའོ། །</s>
<s id="1:121">དེ་བཞིན་དུ། དོན་བྱེད་ནུས་པ་མ་ཡིན་པ། དངོས་པོ་མ་ཡིན་པའི་མཚན་ཉིད།</s>
<s id="1:122">མཚན་གཞི་ནི། འདུས་མ་བྱས་ཀྱི་ནམ་མཁའ་ལྟ་བུ།</s>
<s id="1:123">ཉན་བྱ་མ་ཡིན་པ་དེ། སྒྲ་མ་ཡིན་པའི་མཚན་ཉིད།</s>
<s id="1:124">མཚན་གཞི་ནི། གཟུགས་ཀྱི་སྐྱེ་མཆེད་ལྟ་བུ།</s>
<s id="1:125">དེས་བཞན་རྣམས་ལ་སྦྱར་ཚུལ་ཤེས་པར་བྱའོ། །</s>
<s id="1:126">རྫས་ཡོད་ཆོས་གསུམ་ཚང་བ་རྫས་ཡོད་ཆོས་གསུམ་ཚང་བ་ཡིན་ཏེ། རྫས་ཡོད་ཆོས་གསུམ་ཚང་བ་དེ་མཚན་ཉིད་ཀྱི་རྫས་ཡོད་ཆོས་གསུམ་ཚང་བ་ཡིན་པའི་ཕྱིར།</s>
<s id="1:127">རྫས་ཡོད་ཆོས་གསུམ་མ་ཚང་བ་ཡང་། རྫས་ཡོད་ཆོས་གསུམ་ཚང་བ་ཡིན་ཏེ། མཚན་ཉིད་མ་ཡིན་པའི་མཚན་ཉིད་ཡིན་པའི་ཕྱིར།</s>
<s id="1:128">དེར་ཐལ། མཚན་ཉིད་མ་ཡིན་པའི་མཚན་ཉིད་ཡིན་པའི་ཕྱིར།</s>
<s id="1:129">བཏགས་ཡོད་ཆོས་གསུམ་ཚང་བ་དེ་རྫས་ཡོད་ཆོས་གསུམ་ཚང་བ་ཡིན་ཏེ། མཚོན་བྱའི་རྫས་ཡོད་ཆོས་གསུམ་ཚང་བ་ཡིན་པའི་ཕྱིར།</s>
<s id="1:130">བཏགས་ཡོད་ཆོས་གསུམ་མ་ཚང་བ་ཡང་། རྫས་ཡོད་ཆོས་གསུམ་ཚང་བ་ཡིན་ཏེ། མཚོན་བྱ་མ་ཡིན་པའི་རྫས་ཡོད་ཆོས་གསུམ་ཚང་བ་ཡིན་པའི་ཕྱིར།</s>
<s id="1:131">མཚོང་བྱ་མཚོན་བྱ་ཡིན་ལ། མཚོན་བྱ་མ་ཡིན་པའང་མཚོན་བྱ་ཡིན་ཏེ། མཚོན་བྱ་མ་ཡིན་པའི་མཚན་ཉིད་ཡོད་པའི་ཕྱིར།</s>
<s id="1:132">[121]མཚན་ཉིད་ཡིན་ན་ཁྱོད་ཀྱི་མཚོན་བྱ་མཚོན་བྱ་ཡིན་པས་ཁྱབ་ཀྱང་། མཚན་ཉིད་ཡིན་ན་ཁྱོད་ཀྱི་མཚོན་བྱ་ཁྱོད་ཀྱི་མཚོན་བྱ་མ་ཡིན་པས་ཁྱབ།</s>
<s id="1:133">དཔེར་ན། དོན་བྱེད་ནུས་པའི་མཚོན་བྱ་དོན་བྱེད་ནུས་པའི་མཚོན་བྱ་མ་ཡིན་པ་བཞིན་ནོ། །</s>
<s id="1:134">དེ་བཞིན་དུ། མཚོན་བྱ་ཡིན་ན་ཁྱོད་ཀྱི་མཚན་ཉིད་མཚན་ཉིད་མ་ཡིན་པས་ཁྱབ་སྟེ།</s>
<s id="1:135">དཔེར་ན། ཤེས་བྱའི་མཚན་ཉིད་མཚན་ཉིད་མ་ཡིན་ཏེ། ཤེས་བྱའི་མཚན་ཉིད་མཚོན་བྱ་ཡིན་པའི་ཕྱིར།</s>
<s id="1:136">དེར་ཐལ། ཤེས་བྱའི་མཚན་ཉིད་ཀྱི་མཚན་ཉིད་ཡོད་དེ། ཤེས་བྱའི་རྫས་ཡོད་ཆོས་གསུམ་ཚང་བ་དེ་ཡིན་པའི་ཕྱིར།</s>
<s id="1:137">ཡང་མཚོན་བྱ་ཡིན་ན། ཁྱོད་ཀྱི་མཚན་ཉིད་ཁྱོད་ཀྱི་མཚན་ཉིད་མ་ཡིན་པས་ཁྱབ་སྟེ།</s>
<s id="1:138">དཔེར་ན། ཤེས་བྱའི་མཚན་ཉིད། ཤེས་བྱའི་མཚན་ཉིད་མ་ཡིན་པ་བཞིན་ནོ། །</s>
<s id="1:139">མཚན་ཉིད་མཚོན་བྱ་ཡིན། མཚན་ཉིད་མ་ཡིན་པའང་མཚོན་བྱ་ཡིན།</s>
<s id="1:140">མཚན་ཉིད་ཀྱི་མཚན་ཉིད་མཚོན་བྱ་ཡིན། མཚན་ཉིད་མ་ཡིན་པའི་མཚན་ཉིད་ཀྱང་མཚོན་བྱ་ཡིན།</s>
<s id="1:141">མཚོན་བྱའི་མཚན་ཉི་ད་མཚོན་བྱ་ཡིན། མཚོན་བྱ་མ་ཡིན་པའི་མཚན་ཉིད་ཀྱང་མཚོན་བྱ་ཡིན་ཏེ། དེ་དག་གི་མཚན་ཉིད་ཡོད་པའི་ཕྱིར།</s>
<s id="1:142">རྫས་ཡོད་ཆོས་གསུམ་ཚང་བ་མཚན་ཉིད་ཡིན། རྫས་ཡོད་ཆོས་གསུམ་མ་ཚང་བའང་མཚན་ཉིད་ཡིན།</s>
<s id="1:143">བཏགས་ཡོད་ཆོས་གསུམ་ཚང་བ་མཚན་ཉིད་ཡིན། བཏགས་ཡོད་ཆོས་གསུམ་མ་ཚང་བའང་མཚན་ཉིད་ཡིན།</s>
<s id="1:144">དོན་བྱེད་ནུས་པ་མཚན་ཉིད་ཡིན། དོན་བྱེད་ནུས་པ་མ་ཡིན་པའང་མཚན་ཉིད་ཡིན།</s>
<s id="1:145">ཤེས་བྱའི་[122]མཚན་ཉིད་མཚན་ཉིད་མིན་པར་མཚོན་བྱ་ཡིན།</s>
<s id="1:146">ཤེས་བྱའི་མཚན་ཉིད་ཤེས་བྱའི་མཚན་ཉིད་མིན་མོད། ཤེས་བྱའི་མཚན་ཉིད་ཡིན་ན་མཚན་ཉིད་ཡིན་པས་ཁྱབ་ལ། ཤེས་བྱའི་མཚན་ཉིད་ཡིན་ན་ཤེས་བྱའི་མཚན་ཉིད་ཡིན་པས་ཁྱབ།</s>
<s id="1:147">བློའི་ཡུལ་དུ་བྱ་རུང་གི་མཚོན་བྱ་མཚོན་བྱ་ཡིན་མོད། བློའི་ཡུལ་དུ་བྱ་རུང་གི་མཚོན་བྱ་བློའི་ཡུལ་དུ་བྱ་རུང་གི་མཚོན་བྱ་མིན།</s>
<s id="1:148">བློའི་ཡུལ་དུ་བྱ་རུང་གི་མཚོན་བྱ་ཡིན་ན་བློའི་ཡུལ་དུ་བྱ་རུང་གི་མཚོན་བྱ་ཡིན་པས་ཁྱབ།</s>
<s id="1:149">རྫས་ཡོད་ཆོས་གསུམ་ཚང་བ་རྫས་ཡོད་ཆོས་གསུམ་ཚང་བ་ཡིན། རྫས་ཡོད་ཆོས་གསུམ་མ་ཚང་བའང་རྫས་ཡོད་ཆོས་གསུམ་ཚང་བ་ཡིན་པ་སོགས་རང་ལྡོག་ལ་བསམ་པར་བྱ་དགོས་སོ། །</s>
<s id="1:150">ཤེས་བྱའི་རྣམ་གྲངས་བཤད་པ་ལས། ཤེས་བྱ་ལ་མཚན་མཚོན་གཉིས་སུ་དབྱེ་བ་བཤད་པའི་སྐབས་ཏེ་དྲུག་པའོ། །  ། །</s>
</p><p id="2">
<s id="2:1">སྐབས་བདུན་པ་སྤྱི་བྱེ་བྲག་བཤད་པ། [123]</s>
<s id="2:2">ཤེས་བྱ་ལ་སྤྱི་དང་བྱེ་བྲག་གཉིས་སུ་དབྱེ་བ་བཤད་པ་ལ།</s>
<s id="2:3">སྤྱི་བཤད་པ། བྱེ་བྲག་བཤད་པ། དེ་གཉིས་ཀྱི་དོན་གསལ་བར་བཤད་པ་དང་གསུམ། </s>
<s id="2:4">སྤྱི་བཤད་པ།</s>
<s id="2:5">སྤྱི་བཤད་པ་ནི། རང་གི་གསལ་བ་ལ་རྗེས་སུ་འགྲོ་བའི་ཆོས་དེ། སྤྱིའི་མཚན་ཉིད།</s>
<s id="2:6">མཚན་གཞི་ནི། ཤེས་བྱ་དང་དངོས་པོ་ལྟ་བུ།</s>
<s id="2:7">ཤེས་བྱ་ཆོས་ཅན། ཁྱོད་སྤྱི་ཡིན་ཏེ། ཁྱོད་ཀྱི་བྱེ་བྲག་ཡོད་པའི་ཕྱིར་ཏེ།</s>
<s id="2:8">དངོས་པོ་དང་། རྟག་པ་དང་། གཟུགས་དང་། ཤེས་པ་དང་། ལྡན་མིན་འདུ་བྱེད་སོགས་དུ་མ་ཞིག་ཡོད་པའི་ཕྱིར།</s>
<s id="2:9">དེས་ན་ཤེས་བྱ་སྤྱི་ཡིན་ཏེ། རང་གི་གསལ་བ་སྟེ་རང་གི་བྱེ་བྲག་དངོས་པོ་སོགས་ལ་རྗེས་སུ་འགྲོ་བའི་ཆོས་ཡིན་པའི་ཕྱིར།</s>
<s id="2:10">རང་གི་གསལ་བའང་རང་གི་བྱེ་བྲག་དངོས་པོ་སོགས་ལ་རྗེས་སུ་འགྲོ་བ་ཡིན་ཏེ། དེ་དག་ལ་ཁྱབ་པའི་ཕྱིར།</s>
<s id="2:11">ཤེས་བྱ་ཆོས་ཅན། ཁྱོད་དེ་དག་ལ་ཁྱབ་པ་ཡིན་ཏེ། དེ་དག་ཁྱོདཡིན་པའི་ཕྱིར།</s>
<s id="2:12">དེས་ན་དངོས་པོ་དང་། རྟག་པ། གཟུགས་རྣམས་རེ་རེ་ནས་ཤེས་བྱ་ཡིན་སྟབས། ཤེས་[124]བྱས་དེ་དག་ལ་ཁྱབ་ཟེར་དགོས་ལ། དེ་དག་ལ་ཁྱབ་པའི་རྒྱུ་མཚན་གྱིས། དེ་དག་ལ་རྗེས་སུ་འགྲོ་བའི་ཆོས་ཡིན་ཟེར་དགོས་སོ། །</s>
<s id="2:13">དངོས་པོ་ཡང་སྤྱི་ཡིན་ཏེ། རང་གི་གསལ་བ་གཟུགས་སོགས་ལ་རྗེས་སུ་འགྲོ་བའི་ཆོས་པས་སོ། །</s>
<s id="2:14">དེ་ཡིན་ཏེ་གཟུགས་དང་། ཤེས་པ། ཀ་བ། བུམ་པ་རྣམས་རང་གི་གསལ་བའམ་བྱེ་བྲག་ཡིན་ལ། དེ་དག་དངོས་པོ་ཡིན་པས། དངོས་པོ་དེ་དག་ལ་རྗེས་སུ་འགྲོ་བའི་ཆོས་ཡིན་ནོ། །</s>
<s id="2:15">དེ་བཞིན་དུ། ཤེས་པའང་སྤྱི་ཡིན་ཏེ། རང་གི་གསལ་བ་མིག་ཤེས་སོགས་ལ་རྗེས་སུ་འགྲོ་བའི་ཆོས་ཡིན་པའི་ཕྱིར།</s>
<s id="2:16">སྤྱི་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན་གསུམ་ཡོད་དེ། རིགས་སྤྱི་དང་། ཚོགས་སྤྱི་དང་། དོན་སྤྱི་གསུམ་ཡོད།</s>
<s id="2:17">རིགས་སྤྱིའི་མཚན་ཉིད་ཡོད་དེ། རང་གི་རིགས་ཅན་ལ་རྗེས་སུ་འགྲོ་བའི་ཆོས་དེ་ཡིན་པའི་ཕྱིར།</s>
<s id="2:18">རིགས་སྤྱི་དང་སྤྱི་གཉིས་དོན་གཅིག་ཡིན་ཏེ། རང་གི་གསལ་བ་ལ་རྗེས་སུ་འགྲོ་བའི་ཆོས་ཞེས་པ་དང་། རང་གི་རིགས་ཅན་ལ་རྗེས་སུ་འགྲོ་བའི་ཆོས་ཞེས་པ་དོན་འདྲ་བའི་ཕྱིར།</s>
<s id="2:19">ཚོགས་སྤྱིའི་མཚན་ཉིད་ཡོད་དེ། རང་གི་ཆ་ཤས་དུ་མ་འདུས་པའི་གཟུགས་རགས་པ་དེ་ཡིན་པའི་ཕྱིར།</s>
<s id="2:20">མཚན་གཞི་ནི་ཡོད་དེ། བུམ་པ་དེ་དེ་ཡིན་པའི་ཕྱིར།</s>
<s id="2:21">ཚོགས་སྤྱི་དང་གཟུགས་རགས་པ་གཉིས་དོན་གཅིག བུམ་པ་དེ་རང་གི་ཆ་ཤས་ཞབས་ལྟོ་བ་མགྲིམ་པ་ཁ་སོགས་དུ་མ་ཞིག་ཚོགས་པ་ལས་གྲུབ་པའི་རྒྱུ་མཚན་གྱིས་ཚོགས་སྤྱི་ཞེས་བརྗོད་པའི་ཕྱིར།</s>
<s id="2:22">དོན་སྤྱིའི་མཚན་ཉིད་ཡོད་དེ། རྟོག་པའི་སྣང་ངོ་ཙམ་དུ་གྲུབ་པའི་སྒྲོ་[125]བཏགས་ཀྱི་ཆ་དེ་ཡིན་པའི་ཕྱིར།</s>
<s id="2:23">བུམ་པའི་དོན་སྤྱིའི་མཚན་ཉིད་ཡོད་དེ། བུམ་འཛིན་རྟོག་པ་ལ་བུམ་པ་དང་གཅིག་མ་ཡིན་བཞིན་དུ་གཅིག་ལྟ་བུར་སྣང་བའི་སྒྲོ་བཏགས་ཀྱི་ཆ་དེ་ཡིན་པའི་ཕྱིར།</s>
<s id="2:24">དེ་ལྟ་བུའི་སྒྲོ་བཏགས་ཀྱི་ཆ་དེ། བུམ་པའི་དོན་གྱིས་རྣམ་པ་སྤྱི་ཙམ་པ་རྟོག་ངོར་ཤར་བ་ཙམ་ཡིན་པའི་རྒྱུ་མཚན་གྱིས་དོན་སྤྱི་ཞེས་བརྗོད་པའི་ཕྱིར།</s>
<s id="2:25">ཡོད་མེད་ཐམས་ཅད་ལ་རིགས་འདྲ།</s>
<s id="2:26">རིགས་སྤྱི་དང་ཚོགས་སྤྱི་གཉིས་ཀ་ཡིན་མིན་གྱི་མུ་བཞི་ཡོད་དེ།</s>
<s id="2:27">ཤེས་བྱ་དེ་རིགས་སྤྱི་ཡིན་ལ་ཚོགས་སྤྱི་མ་ཡིན་པའི་མུ་དང་། ཀ་བུམ་གཉིས་ཚོགས་སྤྱི་ཡིན་ལ་རིགས་སྤྱི་མ་ཡིན་པའི་མུ་དང་། གཟུགས་དེ་རིགས་སྤྱི་དང་ཚོགས་སྤྱི་གཉིས་ཀ་ཡིན་པའི་མུ་དང་། དངོས་པོའི་ལྡོག་པ་དེ་རིགས་སྤྱིད་དང་ཚོགས་སྤྱི་གཉིས་ཀ་གང་ཡང་མ་ཡིན་པའི་མུ་ཡིན་པའི་ཕྱིར།</s>
<s id="2:28">བྱེ་བྲག་བཤད་པ།</s>
<s id="2:29">བྱེ་བྲག་བཤད་པ་ནི།</s>
<s id="2:30">ཁྱབ་བྱེད་དུ་འཇུག་པའི་རང་གི་རིགས་ཡོད་པ་ཅན་གྱི་ཆོས་དེ། བྱེད་བྲག་གི་མཚན་ཉིད།</s>
<s id="2:31">མཚན་གཞི་ནི། དངོས་པོ། རྟག་པ། ཀ་བུམ་གཉིས་ལྟ་བུ་ཡིན་ཏེ།</s>
<s id="2:32">དཔེར་ན། དངོས་པོ་དེ། ཁྱབ་བྱེད་དུ་ཡོད་པའི་རང་གི་རིགས་ཡོད་པ་ཅན་གྱི་ཆོས་ཡིན་ཏེ། ཤེས་བྱ་དེ་དངོས་པོ་རང་གི་ཁྱབ་བྱེད་དུ་ཡོད་པའི་དངོས་པོ་རང་གི་རིགས་ཡིན་པའི་ཕྱིར།</s>
<s id="2:33">ཤེས་བྱ་དེ་དངོས་པོའི་ཁྱབ་བྱེད་ཡིན་ལ་དངོས་པོ་དེ་ཤེས་བྱའི་ཁྱབ་བྱ་ཡིན་ཏེ། དངོས་པོ་ཤེས་[126]བྱ་ཡིན་པས་ཤེས་བྱས་དངོས་པོ་ལ་ཁྱབ་པའི་ཕྱིར།</s>
<s id="2:34">དེས་ན་དངོས་པོ་རང་ལ་ཁྱབ་བྱེད་དུ་ཡོད་པའི་དངོས་པོ་རང་གི་རིགས་ཤེས་བྱ་ཡོད་པའི་ཕྱིར།</s>
<s id="2:35">སྤྱི་དང་བྱེ་བྲག་གཉིས། དངོས་པོ་ལ་སྦྱར་ནས་བཤད་ན།</s>
<s id="2:36">རང་གི་གསལ་བ་དངོས་པོ་ལ་རྗེས་སུ་འགྲོ་བའི་ཆོས་དེ། དངོས་པོའི་སྤྱིའི་མཚན་ཉིད།</s>
<s id="2:37">མཚན་གཞི་ནི། ཤེས་བྱ། བློའི་ཡུལ་དུ་བྱ་རུང་། མཚོན་བྱ་ལྟ་བུ།</s>
<s id="2:38">རང་ལ་ཁྱབ་བྱེད་དུ་ཡོད་པོའི་རང་གི་རིགས་དངོས་པོ་ཡོད་པ་ཅན་གྱི་ཆོས་དེ། དངོས་པོའི་བྱེ་བྲག་གི་མཚན་ཉིད།</s>
<s id="2:39">མཚན་གཞི་ནི། གཟུགས། ཤེས་པ། ལྡན་མིན་འདུ་བྱེད། ཀ་བ། བུམ་པ། ཀ་བུམ་གཉིས་ལྟ་བུ།</s>
<s id="2:40">ཡང་ཤེས་བྱའི་བྱེ་བྲག་གི་མཚན་ཉིད་ཡོད་དེ། ཁྱོད་ཤེས་བྱ་ཡིན། ཁྱོད་ཤེས་བྱ་དང་བདག་གཅིག་ཏུ་འབྲེལ། ཁྱོད་མ་ཡིན་ཞིང་ཤེས་བྱ་ཡིན་པའི་གཞི་མཐུན་པ་དུ་མ་གྲུབ་པ་དེ་ཡིན་པའི་ཕྱིར།</s>
<s id="2:41">མཚན་གཞི་ནི། དངོས་པོ་ལྟ་བུ།</s>
<s id="2:42">དངོས་པོ་ཤེས་བྱའི་བྱེ་བྲག་ཡིན་ཏེ། དངོས་པོ་ཤེས་བྱ་ཡིན། དངོས་པོ་དེ་ཤེས་བྱ་བདག་གཅིག་ཏུ་འབྲེལ། དངོས་པོ་མ་ཡིན་ཞིང་ཤེས་བྱ་ཡིན་པའི་གཞི་མཐུན་པ་དུ་མ་གྲུབ་པའི་ཕྱི།</s>
<s id="2:43">རྟགས་དང་པོ་གྲུབ་སྟེ།</s>
<s id="2:44">དངོས་པོ་ཆོས་ཅན། ཁྱོད་ཤེས་བྱ་ཡིན་པར་ཐལ། ཁྱོད་བློའི་ཡུལ་དུ་བྱ་རུང་ཡིན་པའི་ཕྱིར།</s>
<s id="2:45">རྟགས་གཉིས་པ་གྲུབ་སྟེ།</s>
<s id="2:46">དངོས་པོ་ཆོས་ཅན། ཁྱོད་ཤེས་བྱ་དང་བདག་གཅིག་ཏུ་འབྲེལ་བ་ཡིན་ཏེ། ཁྱོད་ཤེས་བྱ་དང་བདག་ཉིད་གཅིག་གི་སྒོ་ནས་ཐ་དད། ཤེས་བྱ་མེད་ན་ཁྱོད་མེད་དགོས་པ་ཡིན་པའི་ཕྱིར།</s>
<s id="2:47">རྟགས་[127]གསུམ་པ་གྲུབ་སྟེ།</s>
<s id="2:48">དངོས་པོ་ཆོས་ཅན། ཁྱོད་མ་ཡིན་ཞིང་ཤེས་བྱ་ཡིན་པའི་གཞི་མཐུན་པ་དུ་མ་གྲུབ་པར་ཐལ། བུམ་པའི་ནམ་འཁའ་དེ་ཡང་དེ་ཡིན། ཁང་བའི་ནམ་མཁའ་དེ་ཡང་དེ་ཡིན། འདུས་མ་བྱས་ཀྱི་ནམ་མཁའ་དེ་ཡང་དེ་ཡིན་པའི་ཕྱིར།</s>
<s id="2:49">དེ་བཞིན་དུ། དངོས་པོའི་བྱེ་བྲག་གི་མཚན་ཉིད་ཡོད་དེ། ཁྱོད་དངོས་པོ་ཡིན། ཁྱོད་དངོས་པོ་དང་བདག་གཅིག་ཏུ་འབྲེལ། ཁྱོད་མ་ཡིན་ཞིང་དངོས་པོ་ཡིན་པའི་གཞི་མཐུན་པ་དུ་མ་གྲུབ་པ་དེ་ཡིན་པའི་ཕྱིར།</s>
<s id="2:50">མཚན་གཞི་ནི། བུམ་པ་ལྟ་བུ།</s>
<s id="2:51">བུམ་པ་ཆོས་ཅན། ཁྱོད་དངོས་པོ་ཡིན་ཏེ། ཁྱོད་དོན་བྱེད་ནུས་པ་ཡིན་པའི་ཕྱིར།</s>
<s id="2:52">བུམ་པ་ཆོས་ཅན། ཁྱོད་དངོས་པོ་དང་བདག་གཅིག་འབྲེལ་ཡིན་ཏེ། ཁྱོད་དངོས་པོ་དང་བདག་ཉིད་གཅིག་གི་སྒོ་ནས་ཐ་དད། དངོས་པོ་མེད་ན་ཁྱོད་མེད་དགོས་པ་ཡིན་པའི་ཕྱིར།</s>
<s id="2:53">དེའི་རྟགས་དང་པོ་གྲུབ་སྟེ།</s>
<s id="2:54">བུམ་པ་དངོས་པོ་དང་བདག་ཉིད་གཅིག་ཡིན་ཏེ། བུམ་པ་དེ་དངོས་པོའི་བདག་ཉིད་དུ་གྲུབ་པའི་ཕྱིར་ཏེ། དངོས་པོ་ཡིན་པའི་ཕྱིར།</s>
<s id="2:55">བུམ་པ་དེ་དངོས་པོ་དང་ཐ་དད་ཡིན་ཏེ། དངོས་པོ་དང་སོ་སོ་བའི་ཆོས་ཡིན་པའི་ཕྱིར།</s>
<s id="2:56">རྟགས་པ་གཉིས་པ་གྲུབ་སྟེ།</s>
<s id="2:57">དངོས་པོ་མེད་ན་བུམ་པ་མེད་དགོས་པ་ཡིན་ཏེ། དངོས་པོ་མེད་ན་གཟུགས་ཤེས་ལྡན་མིན་འདུ་བྱེད་གསུམ་མེད་དགོས་པའི་ཕྱིར།</s>
<s id="2:58">རྩ་བའི་རྟགས་གསུམ་པ་གྲུབ་སྟེ།</s>
<s id="2:59">བུམ་པ་མ་ཡིན་ཞིང་དངོས་པོ་ཡིན་པའི་གཞི་མཐུན་པ་དུ་མ་གྲུབ་སྟེ། ཀ་བ་དེ་ཡང་དེ་ཡིན། ཤེས་པ་དེ་ཡང་དེ་ཡིན། གང་ཟག་དེ་ཡང་དེ་ཡིན་པའི་ཕྱིར། [128]</s>
<s id="2:60">དེ་གཉིས་ཀྱི་དོན་གསལ་བར་བཤད་པ།</s>
<s id="2:61">དེ་གཉིས་ཀྱི་དོན་གསལ་བར་བཤད་པ་ལ།</s>
<s id="2:62">སྤྱི་ཡིན་ན་བྱེ་བྲག་ཡིན་བས་མ་ཁྱབ་སྟེ།</s>
<s id="2:63">ཤེས་བྱ་དེ་སྤྱི་ཡིན་ཏེ། ཁྱོད་ཀྱི་བྱེ་བྲག་ཡོད་པའི་ཕྱིར།</s>
<s id="2:64">དེར་ཐལ། དངོས་པོ་དང་། རྟག་པ་སོགས་ཤེས་བྱའི་བྱེ་བྲག་ཡིན་པ་གོང་དུ་བཤད་པ་ལྟར་རོ། །</s>
<s id="2:65">ཤེས་བྱ་དེ་བྱེ་བྲག་མ་ཡིན་ཏེ། ཁྱོད་ཀྱི་སྤྱི་མེད་པའི་ཕྱིར།</s>
<s id="2:66">ཤེས་བྱ་ཆོས་ཅན། ཁྱོད་ཀྱི་སྤྱི་མེད་པར་ཐལ། ཁྱོད་མ་ཡིན་པ་མེད་པའི་ཕྱིར།</s>
<s id="2:67">དེར་ཐལ། ཤེས་བྱ་མ་ཡིན་པར་གྱུར་པའི་ཆོས་མེད་པའི་ཕྱིར།</s>
<s id="2:68">བྱེ་བྲག་ཡིན་ན། སྤྱི་ཡིན་པས་མ་ཁྱབ་སྟེ།</s>
<s id="2:69">མཚན་མཚོན་གཉིས། རྟག་དངོས་གཉིས། ཀ་བུམ་གཉིས་ལྟ་བུའི་ཡིན་པ་མི་སྲིད་པའི་ཤེས་བྱ་དག་བྱེ་བྲག་ཡིན་ཡང་། སྤྱི་མ་ཡིན་པའི་ཕྱིར།</s>
<s id="2:70">ཀ་བུམ་གཉིས་ཆོས་ཅན། བྱེ་བྲག་ཡིན་ཏེ། ཤེས་བྱའི་བྱེ་བྲག་ཡིན་པའི་ཕྱིར།</s>
<s id="2:71">ཀ་བུམ་གཉིས་ཆོས་ཅན། ཁྱོད་ཤེས་བྱའི་བྱེ་བྲག་ཡིན་ཏེ། ཁྱོད་ཤེས་བྱ་ཡིན། ཁྱོད་ཤེས་བྱ་དང་བདག་གཅིག་ཏུ་འབྲེལ། ཁྱོད་མ་ཡིན་ཞིང་ཤེས་བྱ་ཡིན་པའི་གཞི་མཐུན་པ་དུ་མ་གྲུབ་པའི་ཕྱིར།</s>
<s id="2:72">རྟགས་རེ་རེ་ནས་སླ།</s>
<s id="2:73">ཀ་བུམ་གཉིས་ཆོས་ཅན། ཁྱོད་ཀྱི་ཡིན་པ་མེད་པར་ཐལ། ཁྱོད་ཡིན་པ་མི་སྲིད་པའི་ཤེས་བྱ་ཡིན་པའི་ཕྱིར།</s>
<s id="2:74">དོན་བྱེད་ནུས་པ་དང་དངོས་པོ་གཉིས་མཚན་[129]མཚོན་ཡིན་པས། ཡིན་ཁྱབ་མཉམ་ཡིན་ཏེ།</s>
<s id="2:75">དོན་བྱེད་ནུས་པ་ཡིན་ན། དངོས་པོ་ཡིན་པས་ཁྱབ། དངོས་པོ་ཡིན་ན་དོན་བྱེད་ནུས་པ་ཡིན་པས་ཁྱབ་པའི་ཕྱིར།</s>
<s id="2:76">འོན་ཀྱང་།</s>
<s id="2:77">དངོས་པོའི་སྤྱི་ཡིན་ན་དོན་བྱེད་ནུས་པའི་སྤྱི་ཡིན་པས་མ་ཁྱབ་སྟེ།</s>
<s id="2:78">མཚོན་བྱ་དེ་དངོས་པོའི་སྤྱི་ཡིན་ཡང་། དོན་བྱེད་ནུས་པའི་སྤྱི་མ་ཡིན་པའི་ཕྱིར།</s>
<s id="2:79">མཚོན་བྱ་ཆོས་ཅན། ཁྱོད་དོན་བྱེད་ནུས་པའི་སྤྱི་མ་ཡིན་ཏེ། དོན་བྱེད་ནུས་པ་ཁྱོད་ཀྱི་བྱེ་བྲག་མ་ཡིན་པའི་ཕྱིར།</s>
<s id="2:80">དོན་བྱེད་ནུས་པ་ཆོས་ཅན། ཁྱོད་མཚོན་བྱའི་བྱེ་བྲག་མ་ཡིན་པར་ཐལ། ཁྱོད་མཚོན་བྱ་མ་ཡིན་པའི་ཕྱིར།</s>
<s id="2:81">དེ་བཞིན་དུ། མཚན་ཉིད་དེ་དོན་བྱེད་ནུས་པའི་སྤྱི་ཡིན་ཡང་། དངོས་པོའི་སྤྱི་མ་ཡིན་པའི་ཕྱིར།</s>
<s id="2:82">དེར་ཐལ། དངོས་པོ་མཚན་ཉིད་མ་ཡིན་པའི་ཕྱིར།</s>
<s id="2:83">སྤྱིའི་སྤྱི་ཡང་ཡིན། བྱེ་བྲག་གི་བྱེ་བྲག་ཡང་ཡིན་པའི་གཞི་མཐུན་པ་ཡོད་དེ། རྟག་པ་དེ་དེ་ཡིན་པའི་ཕྱིར།</s>
<s id="2:84">རྟག་པ་ཆོས་ཅན། ཁྱོད་སྤྱིའི་སྤྱི་ཡིན་ཏེ། སྤྱི་ཁྱོད་ཀྱི་བྱེ་བྲག་ཡིན་པའི་ཕྱིར།</s>
<s id="2:85">སྤྱི་ཆོས་ཅན། ཁྱོད་རྟག་པའི་བྱེ་བྲག་ཡིན་པར་ཐལ།</s>
<s id="2:86">ཁྱོད་རྟག་པ་ཡིན། ཁྱོད་རྟག་པ་དང་བདག་གཅིག་ཏུ་འབྲེལ། ཁྱོད་མ་ཡིན་ཞིང་རྟག་པ་ཡིན་པའི་གཞི་མཐུན་པ་དུ་མ་གྲུབ་པའི་ཕྱིར།</s>
<s id="2:87">རྟགས་དང་པོ་གྲུབ་སྟེ། སྤྱི་རྟག་པ་ཡིན་པའི་ཕྱིར་ཏེ།</s>
<s id="2:88">སྤྱི་དང་རྟག་པའི་གཞི་མཐུན་ཡོད་པའི་ཕྱིར།</s>
<s id="2:89">དེར་ཐལ།</s>
<s id="2:90">ཁྱོད་དང་རྟག་པའི་གཞི་མཐུན་ཡོད་ན་ཁྱོད་རྟག་པ་ཡིན་པས་ཁྱབ་པའི་ཕྱིར།</s>
<s id="2:91">རྟགས་གཉིས་པ་གྲུབ་སྟེ། སྤྱི་དེ་རྟག་པ་དང་བདག་ཉིད་ [130]གཅིག་གི་སྒོ་ནས་ཐ་དད། རྟག་པ་མེད་ན་སྤྱི་མེད་དགོས་པའི་ཕྱིར་ཏེ།</s>
<s id="2:92">རྟག་པ་མེད་ན་གང་དྲན་དྲན་ཡིན་དགོས་པའི་ཕྱིར།</s>
<s id="2:93">རྟགས་གསུམ་པ་གྲུབ་སྟེ། སྤྱི་མ་ཡིན་ཞིང་རྟག་པ་ཡིན་པའི་གཞི་མཐུན་པ་དུ་མ་ཡོད་དེ། བུམ་པའི་ལྡོག་པ་དང་། ཀ་བའི་ལྡོག་པ་སོགས་དེ་ཡིན་པའི་ཕྱིར།</s>
<s id="2:94">རྟག་པ་དེ་སྤྱིའི་སྤྱི་ཡིན་པར་མ་ཟད། བྱེ་བྲག་གི་བྱེ་བྲག་ཡང་ཡིན་ཏེ། བྱེ་བྲག་གི་བྱེ་བྲག་ཏུ་སོང་བའི་རྟགས་གསུམ་ག་གྲུབ་པའི་ཕྱིར།</s>
<s id="2:95">དེར་ཐལ། རྟག་པ་བྱེ་བྲག་ཡིན། རྟག་པ་བྱེ་བྲག་དང་བདག་གཅིག་ཏུ་འབྲེལ། རྟག་པ་མ་ཡིན་ཞིང་བྱེད་བྲག་ཡིན་པའི་གཞི་མཐུན་པ་དུ་མ་གྲུབ་པའི་ཕྱིར།</s>
<s id="2:96">ཁ་ཅིག་ན་རེ། སྤྱི་གསུམ་པོ་གང་རུང་ཡིན་ན། སྤྱི་ཡིན་པས་ཁྱབ་ཟེར་ན།</s>
<s id="2:97">གསེར་བུམ་དང་ཟངས་བུམ་གཉིས་ཆོས་ཅན། སྤྱི་ཡིན་པར་ཐལ། སྤྱི་གསུམ་པོ་གང་རུང་ཡིན་པའི་ཕྱིར།</s>
<s id="2:98">ཁྱབ་པ་ཁས།</s>
<s id="2:99">འདོད་མི་ནུས་ཏེ།</s>
<s id="2:100">གསེར་བུམ་ཟངས་བུམ་གཉིས་གཟུགས་རགས་པ་ཡིན་པའི་སྟབས་ཀྱིས། ཚོགས་སྤྱི་ཡིན་ལ། སྤྱི་མ་ཡིན་ཏེ།</s>
<s id="2:101">ཁྱོད་ཀྱི་བྱེ་བྲག་མེད་པའི་ཕྱིར་ཏེ། འགལ་བ་ཡིན་པའི་ཕྱིར།</s>
<s id="2:102">དོན་སྤྱི་ཡིན་ན་སྤྱི་མ་ཡིན་པས་མ་ཁྱབ་སྟེ།</s>
<s id="2:103">རྟོག་པ་ལ་བུམ་པ་མ་ཡིན་པ་ལས་ལོག་པར་སྣང་བ་དེ། དོན་སྤྱི་ཡིན་ཏེ། བུམ་པའི་དོན་སྤྱི་ཡིན་པའི་ཕྱིར།</s>
<s id="2:104">སྤྱི་ཡིན་ཏེ། [131]ཁྱོད་ཀྱི་བྱེ་བྲག་ཡོད་པའི་ཕྱིར་ཏེ། གསེར་བུམ་དེ་ཡིན་པའི་ཕྱིར།</s>
<s id="2:105">གསེར་བུམ་དེ་རྟོག་པ་ལ་བུམ་པ་མ་ཡིན་པ་ལས་ལོག་པར་སྣང་བའི་བྱེ་བྲག་ཡིན་ཏེ། དེའི་བྱེ་བྲག་ཏུ་སོང་བའི་རྟགས་གསུམ་ག་གྲུབ་པའི་ཕྱིར།</s>
<s id="2:106">དེར་ཐལ། གསེར་བུམ་རྟོག་པ་ལ་བུམ་མ་ཡིན་པ་ལས་ལོག་པར་སྣང་བ་ཡིན། གསེར་བུམ་རྟོག་པ་ལ་བུམ་པ་མ་ཡིན་པ་ལས་ལོག་པར་སྣང་བ་དང་བདག་གཅིག་ཏུ་འབྲེལ། གསེར་བུམ་མ་ཡིན་ཞིང་རྟོག་པ་ལ་བུམ་པ་མ་ཡིན་པ་ལས་ལོག་པར་སྣང་བ་ཡིན་པའི་གཞི་མཐུན་པ་དུ་མ་གྲུབ་པའི་ཕྱིར།</s>
<s id="2:107">རྟགས་དང་པོ་གཉིས་སླ།</s>
<s id="2:108">གསུམ་པ་གྲུབ་སྟེ། ཟངས་བུམ་དེ་ཡང་དེ་ཡིན། རྫ་བུམ་དེ་ཡང་དེ་ཡིན་པའི་ཕྱིར།</s>
<s id="2:109">༈ དངོས་པོའི་སྤྱི་ཡང་ཡིན་དངོས་པོའི་བྱེད་བྲག་ཡང་ཡིན་པའི་གཞི་མཐུན་མེད་ཀྱང་། དངོས་པོ་ཡིན་ན་ཁྱོད་ཀྱི་སྤྱི་ཡང་ཡིན་ཁྱོད་ཀྱི་བྱེ་བྲག་ཡང་ཡིན་པའི་གཞི་མཐུན་མེད་པས་ཁྱབ་སྟེ།</s>
<s id="2:110">ཡིན་པ་སྲིད་པའི་དངོས་པོ་དེ་དངོས་པོ་ཡིན་ལ། ཡིན་པ་སྲིད་པའི་དངོས་པོའི་སྤྱི་ཡང་ཡིན་བྱེ་བྲག་ཡང་ཡིན་པའི་གཞི་མཐུན་པ་ཡོད་དེ། སྒྲུབ་པར་གྱུར་པའི་དངོས་པོ་དེ་ཡིན་པའི་ཕྱིར།</s>
<s id="2:111">དེ་ཡིན་པ་སྲིད་པའི་དངོས་པོའི་སྤྱི་ཡིན་ཏེ། ཡིན་པ་སྲིད་པའི་དངོས་པོ་དེ། དེའི་བྱ་བྲག་ཡིན་པའི་ཕྱིར།</s>
<s id="2:112">བྱེ་བྲག་ཏུ་སོང་བའི་རྟགས་གསུམ་ག་གྲུབ་སྟེ།</s>
<s id="2:113">ཡིན་པ་སྲིད་པའི་དངོས་པོར་སྒྲུབ་པ་གྱུར་པའི་དངོས་པོ་ཡིན།</s>
<s id="2:114">ཡིན་པ་སྲིད་པའི་དངོས་པོ་སྒྲུབ་པར་གྱུར་པའི་དངོས་པོ་དང་བདག་གཅིག་ཏུ་[132]འབྲེལ།</s>
<s id="2:115">ཡིན་པ་སྲིད་པའི་དངོས་པོ་མ་ཡིན་ཞིང་། སྒྲུབ་པར་གྱུར་པའི་དངོས་པོ་ཡིན་པའི་གཞི་མཐུན་པ་དུ་མ་གྲུབ་པའི་ཕྱིར།</s>
<s id="2:116">རྟགས་དང་པོ་གྲུབ་སྟེ། དངོས་པོ་གང་ཞིག་དགག་པ་མ་ཡིན་པའི་ཕྱིར།</s>
<s id="2:117">རྟགས་པ་གཉིས་པ་གྲུབ་སྟེ། ཁྱོད་སྒྲུབ་པར་གྱུར་པའི་དངོས་པོ་དང་བདག་ཉིད་གཅིག་གི་སྒོ་ནས་ཐ་དད། སྒྲུབ་པར་གྱུར་པའི་དངོས་མེད་ན་ཁྱོད་མེད་དགོས་པ་ཡིན་པའི་ཕྱིར།</s>
<s id="2:118">རྟགས་གསུམ་པ་གྲུབ་སྟེ། ཁྱོད་མ་ཡིན་ཞིང་སྒྲུབ་པར་གྱུར་པའི་དངོས་པོ་ཡིན་པའི་གཞི་མཐུན་པ་དུ་མ་ཡོད་དེ། ཀ་བུམ་གཉིས་ཀ་དེ་ཡང་དེ་ཡིན། བེམ་ཤེས་གཉིས་དེ་ཡང་ཡིན་པའི་ཕྱིར།</s>
<s id="2:119">སྒྲུབ་པར་གྱུར་པའི་དངོས་པོ་དེ། ཡིན་པ་སྲིད་པའི་དངོས་པོའི་བྱེ་བྲག་ཡང་ཡིན་ཏེ།</s>
<s id="2:120">སྒྲུབ་པར་གྱུར་པའི་དངོས་པོ་ཡིན་པ་སྲིད་པའི་དངོས་པོ་ཡིན། སྒྲུབ་པར་གྱུར་པའི་དངོས་པོ་ཡིན་པ་སྲིད་པའི་དངོས་པོ་དང་བདག་གཅིག་ཏུ་འབྲེལ། སྒྲུབ་པར་གྱུར་པའི་དངོས་པོ་མ་ཡིན་ཞིང་ཡིན་པ་སྲིད་པའི་དངོས་པོ་ཡིན་པའི་གཞི་མཐུན་པ་དུ་མ་གྲུབ་པའི་ཕྱིར།</s>
<s id="2:121">རྟགས་དང་པོ་གཉིས་སླ།</s>
<s id="2:122">གསུམ་པ་གྲུབ་སྟེ། བུམ་པ་མི་རྟག་པ་དང་། སྒྲ་མི་རྟག་པ་དེ་ཡིན་པའི་ཕྱིར།</s>
<s id="2:123">༈ ཡོད་པ་ཡིན་ན་སྤྱི་གསུམ་པོ་གང་རུང་ཡིན་པས་མ་ཁྱབ་སྟེ།</s>
<s id="2:124">རྟག་དངོས་གཉིས། སྤྱི་གསུམ་པོ་གང་རུང་མིན་ཏེ། རིགས་སྤྱི་ཡང་མིན། ཚོགས་སྤྱི་ཡང་མིན། དོན་སྤྱི་ཡང་མ་ཡིན་པ་ཤེས་སླའོ། །</s>
<s id="2:125">གཟུགས་ཡིན་ན་ཚོགས་སྤྱི་ཡིན་པས་མ་ཁྱབ་སྟེ།</s>
<s id="2:126">རྡུལ་ཆུང་བའི་མཐར་ཐུག་པ་དེ། ཚོགས་སྤྱི་མིན་ཏེ། རང་གི་ཆ་ཤས་དུ་མ་འདུས་པའི་[133]གཟུགས་པ་མ་ཡིན་པའི་ཕྱིར།</s>
<s id="2:127">༈ སྤྱི་ཡིན་ན་ཁྱོད་ཀྱི་བྱེ་བྲག་དུ་མ་ཡོད་པས་མ་ཁྱབ་སྟེ།</s>
<s id="2:128">དངོས་པོ་དང་གཅིག་དང་། བདག་མེད་དང་གཅིག་དང་། ཤེས་བྱ་དང་གཅིག་གསུམ་པོ་གང་རུང་དེ་སྤྱི་ཡིན་ཡང་། དེའི་བྱེ་བྲག་དུ་མ་མེད་དེ།</s>
<s id="2:129">དེའི་བྱེ་བྲག་ལ་དངོས་པོ་གཅིག་པོ་ལས་གཞན་འཇོག་རྒྱུ་མེད་པའི་ཕྱིར།</s>
<s id="2:130">དངོས་པོ་དེ་དངོས་པོ་དང་གཅིག་དང་། བདག་མེད་དང་གཅིག ཤེས་བྱ་དང་གཅིག གསུམ་པོ་གང་རུང་ཡིན་ཏེ། དངོས་པོ་དང་གཅིག་ཡིན་པའི་ཕྱིར།</s>
<s id="2:131">དེ་གསུམ་གང་རུང་དང་བདག་གཅིག་འབྲེལ་ཡིན་པ་ཤེས་སླ།</s>
<s id="2:132">དངོས་པོ་མ་ཡིན་ཞིང་དེ་གསུམ་གང་རུང་ཡིན་པ་དུ་མ་ཡོད་དེ།</s>
<s id="2:133">བདག་མེད་དེ་ཡང་དེ་ཡིན། ཤེས་བྱ་དེ་ཡང་དེ་ཡིན་པའི་ཕྱིར།</s>
<s id="2:134">ཤེས་བྱ་དེའི་བྱེ་བྲག་མིན་ཏེ།</s>
<s id="2:135">རྟགས་གསུམ་མ་གྲུབ་ནི།</s>
<s id="2:136">ཤེས་བྱ་མ་ཡིན་ཞིང་དེ་གསུམ་གང་རུང་ཡིན་པ་མེད་པའི་ཕྱིར།</s>
<s id="2:137">དེར་ཐལ། ཤེས་བྱ་མ་ཡིན་མེད་པའི་ཕྱིར།</s>
<s id="2:138">བདག་མེད་ལའང་རིགས་འགྲེའོ། །</s>
<s id="2:139">༈ རྟག་པའི་སྤྱི་དང་བྱེ་བྲག་གཉིས་ཀ་མ་ཡིན་པ་དེ། རྟག་པའི་བྱེ་བྲག་ཡིན་ཟེར་དགོས་ཏེ།</s>
<s id="2:140">རྟག་པའི་སྤྱི་དང་བྱེ་བྲག་གཉིས་ཀ་མ་ཡིན་པ་དེ། རྟག་པ་ཡིན། དེ་རྟག་པ་དང་བདག་གཅིག་ཏུ་འབྲེལ། དེ་མ་ཡིན་ཞིང་རྟག་པ་ཡིན་པའི་གཞི་མཐུན་པ་དུ་མ་གྲུབ་པའི་ཕྱིར།</s>
<s id="2:141">དེས་ན་རྟག་པ་དེ། རྟག་པའི་སྤྱི་དང་སྤྱི་བྲག་གཉིས་ཀ་མ་ཡིན་པའི་སྤྱི་ཡིན་ཟེར་དགོས་སོ། །</s>
<s id="2:142">ཡང་རྟག་པའི་སྤྱི་དང་བྱེ་བྲག་གཉིས་ཀ་མ་[134]ཡིན་པ་དེ། རྟག་པའི་བྱེ་བྲག་གི་ཡང་བྱེ་བྲག་ཡིན་ཏེ།</s>
<s id="2:143">རྟག་པའི་སྤྱི་དང་བྱེ་བྲག་གཉིས་ཀ་མ་ཡིན་པ་དེ། རྟག་པའི་བྱེ་པྲག་ཡིན། དེ་རྟག་པའི་བྱེ་བྲག་དང་བདག་གཅིག་ཏུ་འབྲེལ། དེ་མ་ཡིན་ཞིང་རྟག་པའི་བྱེ་བྲག་ཡིན་པའི་གཞི་མཐུན་པ་དུ་མ་གྲུབ་པའི་ཕྱིར།</s>
<s id="2:144">དང་པོ་གཉིས་སླ།</s>
<s id="2:145">གསུམ་གྲུབ་སྟེ།</s>
<s id="2:146">སྤྱི་དེ་ཡང་དེ་ཡིན། བྱེ་བྲག་དེ་ཡང་དེ་ཡིན་པའི་ཕྱིར།</s>
<s id="2:147">དེར་ཐལ།</s>
<s id="2:148">སྤྱི་དེ། རྟག་པའི་སྤྱི་དང་བྱེ་བྲག་གཉིས་ཀ་མ་ཡིན་པ་མིན་ཏེ།</s>
<s id="2:149">རྟག་པའི་སྤྱི་དང་བྱེ་བྲག་གཉིས་ཀ་ཡིན་པའི་ཕྱིར།</s>
<s id="2:150">རྟག་པ་སྤྱིའི་བྱེ་བྲག་ཡིན་པས། སྤྱི་དེ་རྟག་པའི་སྤྱི་ཡིན་པར་གྱུར་ལ། སྤྱི་དེ་རྟག་པའི་བྱེ་བྲག་ཡང་ཡིན་ཏེ།</s>
<s id="2:151">སྤྱི་དེ་རྟག་པའི་བྱེ་བྲག་ཏུ་སོང་བའི་རྟག་གསུམ་ག་གྲུབ་པའི་ཕྱིར།</s>
<s id="2:152">ཡང་རྟག་པའི་བྱེ་བྲག་དེ་རྟག་པའི་སྤྱི་དང་བྱེ་བྲག་གཉིས་ཀ་མ་ཡིན་པའི་བྱེ་བྲག་ཡིན་ཏེ།</s>
<s id="2:153">རྟག་པའི་བྱེ་བྲག་ཏེ། རྟག་པའི་སྤྱི་དང་བྱེ་བྲག་གཉིས་ཀ་མ་ཡིན་པ་ཡིན། དེ་རྟག་པའི་སྤྱི་དང་བྱེ་བྲག་གཉིས་ཀ་མ་ཡིན་པ་དང་བདག་གཅིག་ཏུ་འབྲེལ། དེ་མ་ཡིན་ཞིང་རྟག་པའི་སྤྱི་དང་བྱེ་བྲག་གཉིས་ཀ་མ་ཡིན་པ་ཡིན་པའི་གཞི་མཐུན་པ་དུ་མ་ཡོད་པའི་ཕྱིར།</s>
<s id="2:154">དང་པོ་གྲུབ་སྟེ།</s>
<s id="2:155">རྟག་པའི་བྱེ་བྲག་དེ། རྟག་པའི་སྤྱི་དང་བྱེ་བྲག་གཉིས་ཀ་མ་ཡིན་པ་ཡིན་པར་ཐལ། རྟག་པའི་སྤྱི་དང་བྱེ་བྲག་གཉིས་ཀ་མ་ཡིན་པའི་ཕྱིར།</s>
<s id="2:156">དེར་ཐལ།</s>
<s id="2:157">ཁྱོད་རྟག་པའི་སྤྱི་མ་ཡིན་ཏེ། རྟག་པ་ཁྱོད་ཀྱི་བྱེ་བྲག་མ་ཡིན་པའི་ཕྱིར།</s>
<s id="2:158">རྟག་པ་དེ་རྟག་པའི་བྱེ་བྲག་གི་བྱེ་བྲག་མ་ཡིན་པར་ཐལ། དེའི་བྱེ་བྲག་ཏུ་[135]སོང་བའི་རྟགས་དང་པོ་མ་གྲུབ་པའི་ཕྱིར་ཏེ།</s>
<s id="2:159">རྟག་པ་རྟག་པའི་བྱེ་བྲག་མ་ཡིན་པའི་ཕྱིར།</s>
<s id="2:160">རྟག་པ་ཆོས་ཅན། ཁྱོད་ཁྱོད་ཀྱི་བྱེ་བྲག་མ་ཡིན་པར་ཐལ། ཁྱོད་གཞི་གྲུབ་པའི་ཕྱིར།</s>
<s id="2:161">༈ ཁ་ཅིག་ན་རེ།</s>
<s id="2:162">དངོས་པོའི་སྤྱི་དང་བྱེ་བྲག་གཉིས་ཀ་མ་ཡིན་པའི་སྤྱི་དང་བྱེ་བྲག་གཉིས་ཀའི་གཞི་མཐུན་པ་ཡོད་ཟེར་ན།</s>
<s id="2:163">དེ་མེད་པར་ཐལ། གཞི་གྲུབ་ན་དངོས་པོའི་སྤྱི་དང་བྱེ་བྲག་གཉིས་ཀ་མ་ཡིན་པའི་སྤྱི་མ་ཡིན་པས་ཁྱབ་པའི་ཕྱིར།</s>
<s id="2:164">མ་གྲུབ་ན།</s>
<s id="2:165">དེར་ཐལ།</s>
<s id="2:166">དངོས་པོའི་སྤྱི་དང་བྱེ་བྲག་གཉིས་ཀའི་གཞི་མཐུན་མེད་པའི་ཕྱིར།</s>
<s id="2:167">དེར་ཐལ།</s>
<s id="2:168">དངོས་པོའི་སྤྱི་ཡིན་ན་དངོས་པོའི་བྱེ་བྲག་མ་ཡིན་པས་ཁྱབ་པའི་ཕྱིར།</s>
<s id="2:169">ཤེས་བྱ་ལ་སྤྱི་དང་བྱེ་བྲག་གཉིས་སུ་དབྱེ་བ་བཤད་པའི་སྐབས་ཏེ་བདུན་པའོ།། །།</s>
</p><p id="3">
<s id="3:1">སྐབས་བརྒྱད་པ་འགལ་འབྲེལ་བཤད་པ།</s>
<s id="3:2">ཤེས་བྱ་ལ་འགལ་འབྲེལ་གཉིས་སུ་དབྱེ་བ་ལ། འགལ་བ་བཤད་པ་དང་། འབྲེལ་བ་བཤད་པ་དང་། མཐའ་ཅུང་ཟད་དཔྱད་པ་དང་གསུམ། </s>
<s id="3:3">༈ འགལ་བ་བཤད་པ།</s>
<s id="3:4">འགལ་བ་བཤད་པ་ལ། མཚན་ཉིད་དང་དབྱེ་བ་གཉིས།</s>
<s id="3:5">དང་པོ་ནི།</s>
<s id="3:6">ཐ་དད་ཅིང་གཞི་མཐུན་མི་སྲིད་པའི་ཆོས་དེ། འགལ་བའི་མཚན་ཉིད།</s>
<s id="3:7">མཚན་གཞི་ནི། རྟག་དངོས་གཉིས། གཟུགས་ཤེས་གཉིས། ཀ་བུམ་གཉིས། བུམ་པ་དང་བུམ་པའི་མཆུ་གཉིས། བུམ་པ་བུམ་པ་ཡིན་པའི་ཆ་དང་། བུམ་པ་ཤེས་བྱ་ཡིན་པའི་ཆ། རྟག་མི་རྟག་གཉིས། ཚ་གྲང་གཉིས། སྣང་མུན་གཉིས་ལྟ་བུ།</s>
<s id="3:8">འགལ་བ་དང་ཕན་ཚུན་སྤང་འགལ་གཉིས་དོན་གཅིག</s>
<s id="3:9">འགལ་བའི་མཚན་ཉིད་ཀྱི་སྒྲ་བཤད་ནི།</s>
<s id="3:10">ཆོས་གང་དང་གང་ཡིན་ཀྱང་ཆོས་དེ་གཉིས་ཕན་ཚུན་ཐ་དད་ཀྱང་ཡིན། གཞི་མཐུན་མི་སྲིད་པ་སྟེ་ཆོས་དེ་གཉིས་ཀ་ཡིན་པ་ཞིག་མི་སྲིད་པ་དེ་འགལ་བ་ཡིན་པའི་དོན་ཡིན་ཞེས་པ་སྟེ།</s>
<s id="3:11">དཔེར་ན། ཀ་བུམ་གཉིས་ཕན་ཚུན་ཐ་དད་ཡིན་ཏེ། བུམ་[137]པ་ཀ་བ་དང་ཐ་དད་ཡིན་ལ། ཀ་བ་བུམ་པ་དང་ཡང་ཐ་དད་ཡིན་པའི་ཕྱིར།</s>
<s id="3:12">དེར་ཐལ། བུམ་པ་ཀ་བ་དང་སོ་སོ་བའི་ཆོས་ཡིན། ཀ་བ་བུམ་པ་དང་སོ་སོ་བའི་ཆོས་ཡིན་པའི་ཕྱིར།</s>
<s id="3:13">ཀ་བུམ་གཉིས་ཀའི་གཞི་མཐུན་མི་སྲིད་པ་ཡིན་ཏེ། ཀ་བ་ཡང་ཡིན་བུམ་པ་ཡང་ཡིན་པ་ཞིག་མེད་པའི་ཕྱིར།</s>
<s id="3:14">དེས་ན་ཀ་བུམ་གཉིས་འགལ་བ་ཡིན་ནོ། །</s>
<s id="3:15">མཚན་ཉིད་ཀྱི་ཟུར་དུ། ཕན་ཚུན་ཐ་དད་ཅེས་སྨོས་པས་རི་བོང་རྭ་དང་བུམ་པ་གཉིས་འགལ་བ་ཡིན་པ་གཅོད་དེ།</s>
<s id="3:16">དེ་གཉིས་གཞི་མཐུན་མི་སྲིད་པ་ཡིན་ཡང་། ཕན་ཚུན་ཐ་དད་མ་ཡིན་ཏེ། རི་བོང་རྭ་བུམ་པ་དང་ཐ་དད་མ་ཡིན་པའི་ཕྱིར།</s>
<s id="3:17">དེར་ཐལ།</s>
<s id="3:18">བུམ་པ་དང་སོ་སོ་བའི་ཆོས་མ་ཡིན་པའི་ཕྱིར་ཏེ། ཆོས་མ་ཡིན་པའི་ཕྱིར།</s>
<s id="3:19">མཚན་ཉིད་ཀྱི་ཟུར་དུ་གཞི་མཐུན་མི་སྲིད་པ་ཞེས་སྨོས་པས། དངོས་པོ་དང་བུམ་པ་གཉིས་ལྟ་བུ་འགལ་བ་ཡིན་པ་གཅོད་དེ།</s>
<s id="3:20">དེ་གཉིས་ཕན་ཚུན་ཐ་དད་ཡིན་ཡང་། གཞི་མཐུན་མི་སྲིད་པ་མ་ཡིན་ཏེ།</s>
<s id="3:21">དངོས་པོ་ཡང་ཡིན་བུམ་པ་ཡང་ཡིན་པའི་གཞི་མཐུན་པ་ཡོད་པའི་ཕྱིར།</s>
<s id="3:22">དེར་ཐལ། གསེར་བུམ་དེ་དེ་ཡིན་པའི་ཕྱིར།</s>
<s id="3:23">གཅོད་ཅེས་པ་སྐབས་འགར་བློས་དཔྱད་པ་ལ་འཇུག་པ་ཡོད་མོད། སྐབས་འདིར་བསལ་པའི་དོན་ཡིན་ནོ། །</s>
<s id="3:24">ཤེས་བྱ་དང་འགལ་བའི་མཚན་ཉིད་ཡོད་དེ། ཤེས་བྱ་དང་ཐ་དད་གང་ཞིག་ཁྱོད་ཀྱང་ཡིན་ཤེས་བྱ་ཡང་ཡིན་པའི་གཞི་མཐུན་པ་མི་སྲིད་པ་དེ་ཡིན་པའི་ཕྱིར།</s>
<s id="3:25">དེས་གཞན་ལ་རིགས་འགྲེའོ། །</s>
<s id="3:26">མི་འགལ་བའི་མཚན་ཉིད་ཡོད་དེ། ཐ་མི་དད་དང་གཞི་མཐུན་ཡོད་[138]པ་གང་རུང་དེ་ཡིན་པའི་ཕྱིར།</s>
<s id="3:27">མཚན་གཞི་ནི། དངོས་པོ་དང་། མི་རྟག་པ་དང་ཤེས་བྱ་གཉིས་ལྟ་བུ།</s>
<s id="3:28">དེའི་དང་པོ། དངོས་པོ་ཆོས་ཅན། ཁྱོད་མི་འགལ་བ་ཡིན་ཏེ། ཐ་མི་དད་དང་གཞི་མཐུན་ཡོད་པ་གང་རུང་ཡིན་པའི་ཕྱིར།</s>
<s id="3:29">དེར་ཐལ། ཐ་མི་དད་ཡིན་པའི་ཕྱིར།</s>
<s id="3:30">མི་རྟག་པ་དང་ཤེས་བྱ་གཉིས་ཆོས་ཅན། མི་འགལ་བ་ཡིན་ཏེ། ཁྱོད་ཀྱི་གཞི་མཐུན་ཡོད་པའི་ཕྱིར།</s>
<s id="3:31">དེར་ཐལ། བུམ་པ་དེ་ཡིན་པའི་ཕྱིར།</s>
<s id="3:32">ཆོས་དེ་གཅིག་གམ་གཉིས་གང་ཡིན་ཡང་། དེའི་ཡིན་པ་ཡོད་ན་མི་འགལ་བ་ཡིན་དགོས་སོ། །</s>
<s id="3:33">༈ གཉིས་པ་དབྱེ་བ་ལ།</s>
<s id="3:34">འགལ་བ་ལ་ལྡོག་པའི་སྒོ་ནས་དབྱེ་ན། ལྷན་ཅིག་མི་གནས་འགལ་དང་། ཕན་ཚུན་སྤང་འགལ་གཉིས།</s>
<s id="3:35">དང་པོ་ལ། མཚན་ཉིད་དང་དབྱེ་བ་གཉིས།</s>
<s id="3:36">དང་པོ་ནི།</s>
<s id="3:37">ནུས་པ་མཚུངས་པའི་སྒོ་ནས་རྒྱུན་འགྲོགས་སུ་མི་རུང་བའི་དངོས་པོ་དེ། ལྷན་ཅིག་མི་གནས་འགལ་གྱི་མཚན་ཉིད།</s>
<s id="3:38">མཚན་གཞི་ནི། སྣང་མུན་གཉིས་ལྟ་བུ།</s>
<s id="3:39">གཉིས་པ་དེ་ལ་དབྱེ་ན། ལྷན་ཅིག་མི་གནས་འགལ་གྱི་དངོས་འགལ་དང་། ལྷན་ཅིག་མི་གནས་འགལ་གྱི་བརྒྱུད་འགལ་གཉིས་ཡོད།</s>
<s id="3:40">དངོས་སུ་གནོད་བྱ་གནོད་བྱེད་དུ་ཞུགས་པའི་སྒོ་ནས་རྒྱུན་ནུས་མཚུངས་སུ་འགྲོགས་སུ་མི་རུང་བའི་དངོས་པོ་དེ་ལྷན་ཅིག་མི་གནས་འགལ་གྱི་དངོས་འགལ་གྱི་མཚན་ཉིད།</s>
<s id="3:41">མཚན་གཞི་ནི། ཚ་རེག་དང་གྲང་རེག་གཉིས་ལྟ་བུ།</s>
<s id="3:42">བརྒྱུད་ནས་གནོད་བྱ་གནོད་བྱེད་དུ་ཞུགས་པའི་སྒོ་ནས་རྒྱུན་ནུས་མཚུངས་སུ་འགྲོགས་སུ་མི་རུང་བའི་དངོས་[139]པོ་དེ། ལྷན་ཅིག་མི་གནས་འགལ་གྱི་བརྒྱུད་འགལ་གྱི་མཚན་ཉིད།</s>
<s id="3:43">མཚན་གཞི་ནི། དུ་བ་སྟོབས་ཆེན་པོ་དང་། གྲང་རེག་སྟོབས་ཆེན་པོ་ལྟ་བུའོ། །</s>
<s id="3:44">དུ་བ་སྟོབས་ཆེན་པོ་དང་། གྲང་རེག་སྟོབས་ཆེན་པོ་གཉིས་ཆོས་ཅན། ཁྱོད་ལ་ལྷན་ཅིག་མི་གནས་འགལ་གྱི་བརྒྱུད་འགལ་ཞེས་བརྗོད་པའི་རྒྱུ་མཚན་ཡོད་དེ།</s>
<s id="3:45">གང་ན་དུ་བ་སྟོབས་ཆེན་པོ་ཡོད་པའི་གཞི་དེར་མེ་ཡོད་དགོས་ལ།</s>
<s id="3:46">མེས་གྲང་རེག་ལ་དངོས་སུ་གནོད་ཅིང་། དུ་བས་གྲང་རེག་ལ་བརྒྱུད་ནས་གནོད་པས་ན་དེ་ལྟར་དུ་བརྗོད་པའི་ཕྱིར།</s>
<s id="3:47">ལྷན་ཅིག་མི་གནས་འགལ་གྱི་བརྒྱུད་འགལ་དང་། ལྷན་ཅིག་མི་གནས་འགལ་གྱི་ཚད་མས་གནོད་འགལ་གཉིས་དོན་གཅིག</s>
<s id="3:48">གཉིས་པ་ཕན་ཚུན་སྤང་འགལ་ལ་མཚན་ཉིད་དང་དབྱེ་བ་གཉིས།</s>
<s id="3:49">དང་པོ་ནི།</s>
<s id="3:50">ཕན་ཚུན་གཅིག་ཡིན་པས་ཅིག་ཤོས་ཡིན་པ་གཅོད་ནུས་པའི་ཆོས་དེ། ཕན་ཚུན་སྤང་འགལ་གྱི་མཚན་ཉིད།</s>
<s id="3:51">མཚན་གཞི་ནི། ཀ་བུམ་གཉིས། སྣང་མུན་གཉིས། བྱས་མ་བྱས་གཉིས། དཀར་ནག་གཉིས། རྟག་དངོས་གཉིས་ལྟ་བུ།</s>
<s id="3:52">ཕན་ཚུན་སྤང་འགལ་དང་འགལ་བ་གཉིས་དོན་གཅིག</s>
<s id="3:53">སྒྲ་བཤད་ནི། འགལ་བའི་ཡ་གྱལ་ཅིག་ཤོས་ཡིན་པར་གྱུར་ན། ཅིག་ཤོས་ཡིན་པ་སྤངས་པའམ་གཅོད་ནུས་པ་སྟེ་སེལ་ནུས་པའི་རྒྱུ་མཚན་གྱིས་ཕན་ཚུན་སྤང་འགལ་ཞེས་བརྗོད་དོ། །</s>
<s id="3:54">དཔེར་ན། བུམ་པ་ཡིན་པས་ཀ་བ་ཡིན་པ་སྤང་ནུས་པའམ་གཅོད་ནུས་ལ། ཀ་བ་ཡིན་པས་བུམ་པ་ཡིན་པ་སྤང་ནུས་པའམ་གཅོད་ནུས་པ་བཞིན་ནོ། །</s>
<s id="3:55">གཉིས་པ། དེ་ལ་དབྱེ་[140]ན།</s>
<s id="3:56">ཕན་ཚུན་སྤང་འགལ་གྱི་དངོས་འགལ་དང་། ཕན་ཚུན་སྤང་འགལ་གྱི་བརྒྱུད་འགལ་གཉིས་ཡོད།</s>
<s id="3:57">དང་པོ་མཚན་ཉིད་ཡོད་དེ། ཕན་ཚུན་གཅིག་ཡིན་པ་རྣམ་པར་བཅད་པས་ཅིག་ཤོས་ཡིན་པར་གོ་ནུས་པའི་འགལ་ཟླ་དངོས་པོ་དེ་ཡིན་པའི་ཕྱིར།</s>
<s id="3:58">ཕན་ཚུན་སྤང་འགལ་གྱི་དངོས་འགལ་དང་། དངོས་ཀྱི་ཕན་ཚུན་སྤང་འགལ་དང་། དངོས་འགལ་རྣམས་དོན་གཅིག</s>
<s id="3:59">མཚན་གཞི་ནི། རྟག་མི་རྟག་གཉིས། གཅིག་ཐ་དད་གཉིས། བུམ་པ་ཡིན་པ་དང་བུམ་པ་མ་ཡིན་པ་གཉིས་ལྟ་བུ།</s>
<s id="3:60">མཚན་ཉིད་དེའི་སྒྲ་བཤད་ཡོད་དེ། བློ་དེས་ཅིག་ཤོས་རྣམ་པར་བཅད་པ་སྟེ་མ་ཡིན་པར་རྟོགས་ན། ཅིག་ཤོས་ཡིན་པར་ཤུགས་ལ་རྟོགས་པར་འགྱུར་བའམ་གོ་ནུས་པ་དེ། དེའི་དོན་ཡིན་ཤེས་པའོ། །</s>
<s id="3:61">དཔེར་ན། བློ་དེས་ནམ་མཁའ་ལྟ་བུ་མི་རྟག་པ་ཡིན་པར་བཅད་པའམ་མ་ཡིན་པར་རྟོགས་ན། བློ་དེས་ཤུགས་ལ་རྟག་པ་ཡིན་པར་གོ་ནུས་པ་ཡིན།</s>
<s id="3:62">དེའི་ཕྱིར་དེ་དག་ཕན་ཚུན་སྤང་འགལ་གྱི་དངོས་འགལ་ཡིན་ནོ། །</s>
<s id="3:63">ཀ་བུ་གཉིས་ཕན་ཚུན་སྤང་འགལ་གྱི་དངོས་འགལ་མ་ཡིན་ཏེ།</s>
<s id="3:64">ཀ་བ་མ་ཡིན་ན་བུམ་པ་ཡིན་མི་དགོས་ལ། བུམ་པ་མ་ཡིན་ན་ཀ་བ་ཡིན་མི་དགོས་པ་མ་ཟད་ཀ་བ་མ་ཡིན་པར་རྟོགས་པའི་ཤུགས་ལ་བུམ་པ་ཡིན་པར་རྟོགས་ཚུལ་མེད་པའི་ཕྱིར།</s>
<s id="3:65">གཉིས་པའི་མཚན་ཉིད་ཡོད་དེ།</s>
<s id="3:66">ཆོས་དེ་དང་གཞི་མཐུན་མི་སྲིད་པའི་སྒོ་ནས་འགལ་བ་གང་ཞིག ཆོས་དེ་རྣམ་པར་བཅད་ལྡོག་མ་ཡིན་པ་དེ་ཕན་ཚུན་སྤང་འགལ་གྱི་བརྒྱུད་འགལ་གྱི་མཚན་ཉིད།</s>
<s id="3:67">ཕན་ཚུན་སྤང་[141]འགལ་གྱི་བརྒྱུད་འགལ་དང་། ཕན་ཚུན་སྤང་འགལ་གྱི་ཚད་མས་གནོད་འགལ་དང་། བརྒྱུད་འགལ་རྣམས་དོན་གཅིག</s>
<s id="3:68">མཚན་གཞི་ནི། བྱས་པ་དང་རྟག་པ་གཉིས་ལྟ་བུའོ། །</s>
<s id="3:69">བྱས་པ་དང་རྟག་པ་གཉིས་ཆོས་ཅན། ཁྱོད་ལ་ཕན་ཚུན་སྤང་འགལ་གྱི་བརྒྱུད་འགལ་ཞེས་བརྗོད་པའི་རྒྱུ་མཚན་ཡོད་དེ།</s>
<s id="3:70">དཔེར་ན། སྒྲ་ལྟ་བུ་བྱས་པ་ཡིན་པར་རྟོགས་པའི་བློ་དེས་སྒྲ་རྟག་པ་ཡིན་པ་རྣམ་བཅད་ལ་ཁེགས་མི་ཐུབ་ཀྱང་ གང་བྱས་པ་ཡིན་པ་དེ་མི་རྟག་པ་ཡིན་ལ། རྟག་པ་དང་མི་རྟག་པ་གཉིས་དངོས་སུ་འགལ་བའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར།</s>
<s id="3:71">༈ འབྲེལ་བ་བཤད་པ།</s>
<s id="3:72">འབྲེལ་བ་བཤད་པ་ལ། མཚན་ཉིད། དབྱེ་བ་གཉིས།</s>
<s id="3:73">དང་པོ་ནི།</s>
<s id="3:74">ཐ་དད་གང་ལས་ཐ་དད་པ་དེ་ལོག་ན་ལྡོག་པར་ངེས་པ་དེ། འབྲེལ་བའི་མཚན་ཉིད།</s>
<s id="3:75">མཚན་གཞི་ནི། མེ་དུ་གཉིས་དང་། བུམ་པ་དང་དངོས་པོ་གཉིས། བུམ་པ་དང་བུམ་པའི་ལྟོ་བ་གཉིས་ལྟ་བུའོ། །</s>
<s id="3:76">མཚན་ཉིད་དེའི་སྒྲ་བཤད་ནི།</s>
<s id="3:77">འབྲེལ་བ་ཞེས་པ་ནི། ཐ་དད་པའི་ཆོས་གཉིས་ལས་ཐ་དད་བྱ་གཅིག་པོ་དེ་ལོག་ན་ཅིག་ཤོས་དེ་ལྡོག་ངེས་སུ་གྲུབ་ཅིང་ལྡོག་བྱ་ལྡོག་བྱེད་དུ་ངེས་པ་སྟེ་གནས་པ་ཅན་གྱི་ཆོས་ཡིན་པ་དེ་འབྲེལ་བའི་དོན་ལྡོག་ཡིན་ཞེས་པའོ། །</s>
<s id="3:78">མེ་དུ་གཉིས་ཆོས་ཅན། འབྲེལ་བ་ཡིན་ཏེ། ཐ་དད་གང་ལས་ཐ་དད་པ་དེ་ལྡོག་ན་ལྡོག་པར་ངེས་པ་ཡིན་པའི་ཕྱིར།</s>
<s id="3:79">དེར་ཐལ། ཐ་དད་[142]པའི་ཆོས་གཉིས་ལས་ཐ་དད་བྱ་གཅིག་པོ་མེ་དེ་ལོག་ན་ཅིག་ཤོས་དུ་བ་དེ་ལྡོག་ངེས་སུ་གྲུབ་ཅིང་ལྡོག་བྱ་ལྡོག་བྱེད་དུ་ངེས་པའི་ཕྱིར་ཏེ།</s>
<s id="3:80">མེ་ལོག་ན་དུ་བ་ལྡོག་པར་ངེས་པ་དང་། དུ་བ་ཡོད་ན་མེ་ཡོད་པར་ངེས་པའི་ཕྱིར་རོ། །</s>
<s id="3:81">བུམ་པ་དང་དངོས་པོ་གཉིས་ཆོས་ཅན། འབྲེལ་བ་ཡིན་ཏེ། ཐ་དད་གང་ལས་ཐ་དད་པ་ལོག་ན་ལྡོག་པར་ངེས་པ་ཡིན་པའི་ཕྱིར།</s>
<s id="3:82">དེར་ཐལ། ཁྱོད་གཉིས་ཐ་དད་གང་ཞིག ཐ་དད་པའི་སྒོ་ནས་ཅིག་ཤོས་ཐ་དད་བྱ་དེ་ལོག་ན་ཅིག་ཤོས་དེ་ལྡོག་པར་ངེས་པ་ཅན་དུ་གྲུབ་པའི་ཆོས་ཡིན་པའི་ཕྱིར།</s>
<s id="3:83">དེར་ཐལ། དངོས་པོ་ལོག་ན་བུམ་པ་ལྡོག་པར་འགྱུར་བའི་ཕྱིར།</s>
<s id="3:84">དེར་ཐལ། དངོས་པོའི་རང་བཞིན་ནམ་དངོས་པོའི་བདག་ཉིད་དུ་མ་གྱུར་པའི་བུམ་པ་་མེད་པའི་ཕྱིར།</s>
<s id="3:85">ཁྱབ་སྟེ་ཁྱོད་དངོས་པོའི་བདག་ཉིད་དུ་གྲུབ་དགོས་ན་དངོས་པོ་མེད་ན་ཁྱོད་མེད་དགོས་པའི་ཕྱིར་ཏེ། ཁྱོད་གྲུབ་པའི་གཞི་མེད་པའི་ཕྱིར།</s>
<s id="3:86">དཔེར་ན། གསེར་མེད་ན་གསེལ་གྱི་ངོ་བོར་གྲུབ་པའི་བུམ་པ་མེད་པ་བཞིན་ནོ། །</s>
<s id="3:87">སྐྱེ་བོའི་སོར་མོ་བསྐྱོད་པ་དང་སོར་མོ་གཉིས་ཆོས་ཅན། འབྲེལ་བ་ཡིན་ཏེ། ཐ་དད་གང་ལས་ཐ་དད་བྱ་གཅིག་ལོག་ན་ཅིག་ཤོས་ལྡོག་པ་ཅན་ཡིན་པའི་ཕྱིར།</s>
<s id="3:88">དེར་ཐལ། དེ་གཉིས་ཐ་དད་གང་ཞིག སོར་མོ་ལོག་ན་སོར་མོ་བསྐྱོད་པ་ལྡོག་པར་ངེས་པའི་ཕྱིར།</s>
<s id="3:89">སོར་མོ་བསྐྱོད་པ་དེ་སོར་མོའི་བདག་ཉིད་ཡིན་གྱི་སོར་མོ་ལས་རྫས་གཞན་དུ་མེད་པའི་ཕྱིར།</s>
<s id="3:90">ཆོས་དེ་དང་འབྲེལ་བའི་མཚན་ཉིད་ཡོད་དེ། ཆོས་དེ་དང་བདག་ཉིད་གཅིག་པའི་[143]སྒོ་ནས་ཐ་དད་དང་ཆོས་དེའི་འབྲས་བུ་གང་རུང་གང་ཞིག་ཆོས་དེ་མེད་ན་ཁྱོད་མེད་དགོས་པ་དེ་ཡིན་པའི་ཕྱིར།</s>
<s id="3:91">དངོས་པོ་ཆོས་ཅན། ཁྱོད་ཤེས་བྱ་དང་འབྲེལ་བ་ཡིན་ཏེ། ཁྱོད་ཤེས་བྱ་དང་བདག་ཉིད་གཅིག་པའི་སྒོ་ནས་ཐ་དད་དང་ཤེས་བྱའི་འབྲས་བུ་གང་རུང་གང་ཞིག་ཤེས་བྱ་མེད་ན་ཁྱོད་མེད་དགོས་པའི་ཕྱིར།</s>
<s id="3:92">རྟགས་དང་པོ་ཁྱོད་ཤེས་བྱ་དང་བདག་ཉིད་གཅིག་པའི་སྒོ་ནས་ཐ་དད་དང་། ཤེས་བྱའི་འབྲས་བུ་གང་རུང་ཡིན་ཏེ། ཁྱོད་ཤེས་བྱ་དང་བདག་གཅིག་པའི་སྒོ་ནས་ཐ་དད་ཡིན་པའི་ཕྱིར།</s>
<s id="3:93">རྟགས་གཉིས་པ་ཤེས་བྱ་མེད་ན་དངོས་པོ་མེད་དགོས་པ་ཡིན་ཏེ། ཤེས་བྱ་མེད་ན་ཆོས་ཐམས་ཅད་མེད་དགོས་པའི་ཕྱིར།</s>
<s id="3:94">དུ་བ་ཆོས་ཅན། ཁྱོད་མེ་དང་འབྲེལ་བ་ཡིན་ཏེ། ཁྱོད་མེ་དང་བདག་གཅིག་པའི་སྒོ་ནས་ཐ་དད་དང་མེའི་འབྲས་བུ་གང་རུང་གང་ཞིག མེ་མེད་ན་ཁྱོད་མེད་དགོས་པའི་ཕྱིར།</s>
<s id="3:95">རྟགས་དང་པོ་གྲུབ་སྟེ། དུ་བ་དེ་མེ་དང་བདག་ཉིད་གཅིག་པའི་སྒོ་ནས་ཐ་དད་དང་། མེའི་འབྲས་བུ་གང་རུང་ཡིན་ཏེ། མེའི་འབྲས་བུ་ཡིན་པའི་ཕྱིར།</s>
<s id="3:96">རྟགས་གཉིས་པ་གྲུབ་སྟེ། མེ་མེད་ན་དུ་བ་མེད་དགོས་པའི་ཕྱིར།</s>
<s id="3:97">༈ གཉིས་པ་དབྱ་བ་ལ།</s>
<s id="3:98">བདག་གཅིག་འབྲེལ་དང་། དེ་བྱུང་འབྲེལ་གཉིས།</s>
<s id="3:99">དང་པོ་ནི།</s>
<s id="3:100">ངོ་བོ་ཐ་དད་མ་ཡིན་པའི་ཐ་དད་གང་ལས་ཐ་དད་པ་དེ་ལོག་ན་ལྡོག་པར་ངེས་དེ། བདག་གཅིག་འབྲེལ་གྱི་མཚན་ཉིད།</s>
<s id="3:101">མཚན་གཞི་ནི། བུམ་པ་དང་བུམ་པའི་ལྟོ་བ་གཉིས་[144]དང་། བུམ་པ་དང་ཤེས་བྱ་གཉིས་དང་། བུམ་པ་དང་བུམ་པའི་ལྡོག་པ་གཉིས་དང་། བུམ་པ་དང་བུམ་པ་དང་གཅིག་གཉིས་དང་། བུམ་པའི་བྱེད་པ་དང་བུམ་པ་གཉིས་ལྟ་བུའོ། །</s>
<s id="3:102">བུམ་པའི་བྱེད་པ་ནི། བུམ་པས་ཆུ་སྐྱོར་བ་སོགས་བྱེད་པའི་ཆ་ལྡན་མིན་འདུ་བྱེད་དེ་ཡིན་ནོ། །</s>
<s id="3:103">མཚན་ཉིད་དེའི་སྒྲ་བཤད་ནི།</s>
<s id="3:104">ཆོས་གང་ཡིན་ཡང་ངོ་བོ་ནི་ཐ་དད་མ་ཡིན་པར་ངོ་བོ་གཅིག་ཡིན་ཡང་གཅིག་མ་ཡིན་པར་ལྡོག་པ་ཐ་དད་ཡིན་ལ། དེ་གཉིས་བདག་ཉིད་གཅིག་ཏུ་གྲུབ་པའི་དབང་གིས་ཐ་དད་པ་གང་ལས་</s>
<s id="3:105">ཐ་དད་པ་གཅིག་དེ་ལོག་ན་ཐ་དད་ཅིག་ཤོས་དེ་ལྡོག་པར་ངེས་པ་ཅན་དུ་གྲུབ་པའི་ཆ་དེ་ནི་ངོ་བོ་གཅིག་འབྲེལ་གྱི་འཇོག་བྱེད་ཡིན་ཞེས་པའོ། །</s>
<s id="3:106">བུམ་པ་དང་བུམ་པའི་ལྡོག་པ་གཉིས་ཆོས་ཅན། བདག་གཅིག་འབྲེལ་ཡིན་དེ། དེ་གཉིས་ངོ་བོ་ཐ་དད་མ་ཡིན་པར་ངོ་བོའམ་བདག་ཉིད་གཅིག་པའི་སྒོ་ནས་ཐ་དད་ཡིན་ལ། བདག་ཉིད་གཅིག་ཏུ་གྲུབ་པའི་དབང་གིས་བུམ་པའི་ལྡོག་པ་ལོག་ན་བུམ་པ་དེ་ཡང་ངེས་པར་ལྡོག་པའི་ཕྱིར་རོ། །</s>
<s id="3:107">བུམ་པ་ནི་བུམ་པའི་ལྡོག་པའི་བདག་ཉིད་དམ་ངོ་བོ་དང་། བུམ་པའི་ལྡོག་པའི་རང་བཞིན་ཡང་ཡིན་པའི་ཕྱིར།</s>
<s id="3:108">དེ་བཞིན་དུ་བུམ་པ་དང་བུམ་པ་དང་གཅིག་སོགས་ཀྱང་ངོ་བོ་གཅིག་པའི་འབྲེལ་བ་ཡིན་ལ།</s>
<s id="3:109">གཞན་ཡང་</s>
<s id="3:110">བུམ་པ་དང་བུམ་རྟག་པ་མ་ཡིན་པ།</s>
<s id="3:111">བུམ་པ་དང་བུམ་པ་གཟུགས་ཡིན་པ།</s>
<s id="3:112">བུམ་པ་དང་བུམ་པ་མཚན་ཉིད་མ་ཡིན་པ།</s>
<s id="3:113">བུམ་པ་དང་བུམ་པ་མཚོན་བྱ་ཡིན་པ་སོགས་དང་།</s>
<s id="3:114">བུམ་པ་དང་ཤེས་བྱ།</s>
<s id="3:115">བུམ་པ་དང་གཟུགས། [145]</s>
<s id="3:116">བུམ་པ་དང་འདུས་བྱས་གཉིས་ལ་སོགས་པ་</s>
<s id="3:117">བུམ་པ་དང་ངོ་བོ་གཅིག་པའི་ཆོས་ཐམས་ཅད་སྔར་བཞིན་ཤེས་པར་བྱ་ཞིང་།</s>
<s id="3:118">བུམ་པ་ཇི་ལྟ་བ་བཞིན་དུ་ཆོས་གཞན་རྣམས་ལ་སྦྱར་ཚུལ་ཤེས་པར་བྱའོ། །</s>
<s id="3:119">དེ་ཡང་ངོ་བོ་གཅིག་པའི་ཚུལ་ཞིབ་པར་བཤད་ན།</s>
<s id="3:120">བུམ་པ་དང་ཤེས་བྱ་གཉིས་ནི་བུམ་པ་རང་ཉིད་ཤེས་བྱ་ཡིན་ཞིང་། བུམ་པའི་ངོ་བོ་ཤེས་བྱ་དེ་ཉིད་ཀྱིས་གྲུབ་པ་ཡིན་གྱི། ཤེས་བྱ་ལས་ལོགས་སུ་གྱུར་པའི་བུམ་པ་མེད་པས་དེ་གཉིས་ངོ་བོ་གཅིག་ཡིན་ལ།</s>
<s id="3:121">དེ་བཞིན་དུ་བུམ་པ་དེ་ཉིད། དངོས་པོ་དང་འདུས་བྱས་དང་ཡོད་པ་དང་གཟུགས་དང་མི་རྟག་པ་སོགས་དང་ངོ་བོ་གཅིག་ཡིན་ཚུལ་དེ་དང་འདྲའོ། །</s>
<s id="3:122">བུམ་པ་དང་བུམ་པའི་ལྡོག་པ་གཉིས་ནི།</s>
<s id="3:123">བུམ་པ་དེ་བུམ་པ་རང་ཉིད་ཀྱི་ཕྱོགས་ཆ་ཡིན་ལ། ཆ་དེ་ཉིད་ལ་བུམ་པའི་ལྡོག་པ་ཟེར་ལ། དེས་ན་བུམ་པ་དེ་བུམ་པའི་ལྡོག་པའི་ངོ་བོ་དེ་ཉིད་དུ་གྲུབ་པ་ཡིན་གྱི། དེ་ལས་ལོགས་སུ་མེད་ཕྱིར་བུམ་པ་དེ་བུམ་པའི་ལྡོག་པའི་ངོ་བོ་ཡིན་པས། དེ་གཉིས་ངོ་བོ་གཅིག་ཡིན་ནོ། །</s>
<s id="3:124">དེ་བཞིན་དུ་བུམ་པ་དང་གཅིག་དང་། བུམ་པ་དང་ཐ་མི་དད་སོགས་ཀྱང་འདྲའོ། །</s>
<s id="3:125">བུམ་པ་དང་བུམ་པའི་ལྟོ་བ་གཉིས་ནི།</s>
<s id="3:126">བུམ་པའི་ལྟོ་བ་ཙམ་ཀྱིས་བུམ་པ་མི་འགྲུབ་ཀྱང་བུམ་པའི་ལྟོ་བ་ཁ་ཞབས་ལ་སོགས་པས་བུམ་པ་གྲུབ་པ་ཡིན་ཕྱིར། བུམ་པའི་ངོ་བོ་ནི། ལྟོ་བ་ཁ་ཞབས་དེའི་རྡུལ་ཕྲན་རྣམས་ཡིན་པས། བུམ་པ་དེ་དག་དང་ངོ་བོ་གཅིག་ཡིན་ནོ། །</s>
<s id="3:127">དེས་ན། ཤེས་བྱ་དང་ཡོད་པ་གཉིས་ལྟ་བུ་ཕན་ཚུན་ཡིན་པ་ཅན་ཀྱི་ངོ་བོ་གཅིག་དང་། [146]བུམ་པ་དང་བུམ་པའི་ལྡོག་པ་ལྟ་བུ་ཕན་ཚུན་ཡིན་པ་མིན་ཡང་ཅིག་ཤོས་ནས་ཡིན་པ་ཅན་གྱི་ངོ་བོ་གཅིག་དང་། བུམ་པ་དང་བུམ་པའི་ལྡོག་པ་ལྟ་བུ་ཕན་ཚུན་མ་ཡིན་པ་ཅན་གྱི་ངོ་བོ་གཅིག་དང་གསུམ་ཡོད་དོ།</s>
<s id="3:128">གཞན་ཡང་། ཆོས་དེ་དང་བདག་གཅིག་འབྲེལ་གྱི་མཚན་ཉིད་ཡོད་དེ།</s>
<s id="3:129">ཆོས་དེ་དང་བདག་ཉིད་གཅིག་པའི་སྒོ་ནས་ཐ་དད། ཆོས་དེ་མེད་ན་ཁྱོད་མེད་དགོས་པ་དེ་ཡིན་པའི་ཕྱིར།</s>
<s id="3:130">མཚན་གཞི་ནི། བྱས་པ་དང་མི་རྟག་པ་གཉིས་དང་། ཤེས་བྱ་དང་གཞལ་བྱ་གཉིས་ལ་སོགས་པ་ལྟ་བུ།</s>
<s id="3:131">ཆོས་དེའི་ཁྱབ་བྱའི་མཚན་ཉིད་ཡོད་དེ།</s>
<s id="3:132">ཁྱོད་ཆོས་དེ་དང་ཐ་དད་གང་ཞིག ཆོས་དེ་ཁེགས་སྟོབས་ཀྱིས་ཁྱོད་ཁེགས་དགོས་པ་དེ་ཡིན།</s>
<s id="3:133">དཔེར་ན་བུམ་པ་དེ་དངོས་པོའི་ཁྱབ་བྱ་ཡིན་པ་ལྟ་བུའོ། །</s>
<s id="3:134">ཆོས་དེའི་ཁྱབ་བྱེད་ཀྱི་མཚན་ཉིད་ཡོད་དེ།</s>
<s id="3:135">ཆོས་དེ་དང་ཐ་དད། ཁྱོད་ཁེགས་སྟོབས་ཀྱིས་ཆོས་དེ་ཁེགས་དགོས་པ།</s>
<s id="3:136">དཔེར་ན། དངོས་པོ་དེ་བུམ་པའི་ཁྱབ་བྱེད་ཡིན་པ་ལྟ་བུའོ། །</s>
<s id="3:137">ཆོས་དེ་དང་ཁྱབ་མཉམ་གྱི་མཚན་ཉིད་ཡོད་དེ།</s>
<s id="3:138">ཆོས་དེ་ལས་ཐ་དད། ཁྱོད་ཁེགས་ན་ཆོས་དེ་ཁེགས་དགོས། ཆོས་དེ་ཁེགས་ན་ཁྱོད་ཁེགས་དགོས་པ།</s>
<s id="3:139">དཔེར་ན། དངོས་པོ་དང་བྱས་པ་གཉིས་ཡིན་ཁྱབ་མཉམ་ཡིན་པ་ལྟ་བུའོ། །</s>
<s id="3:140">༈ གཉིས་པ་དེ་བྱུང་འབྲེལ་བཤད་པ་ལ།</s>
<s id="3:141">རྫས་ཐ་དད་པ་གང་ལས་ཐ་དད་པ་དེ་ལོག་ན་ལྡོག་པར་ངེས་པ། དེ་བྱུང་འབྲེལ་གྱི་མཚན་ཉིད།</s>
<s id="3:142">མཚན་གཞི་ནི། མེ་དང་དུ་བ་གཉིས་ལྟ་བུ།</s>
<s id="3:143">མེ་དུ་གཉིས་ཆོས་ཅན། དེ་བྱུང་འབྲེལ་ཡིན་ཏེ། དེ་གཉིས་རྫས་ཐ་[147]དད་དང་གང་ཞིག མེ་ལོག་ན་དུ་བ་ལྡོག་པར་ངེས་པ་ཅན་གྱི་ཆོས་ཡིན་པའི་ཕྱིར།</s>
<s id="3:144">དེར་ཐལ། རྒྱུ་ལོག་ན་འབྲས་བུ་ལོག་པ་གང་ཞིག དེ་གཉིས་བསྐྱེད་བྱ་སྐྱེད་བྱེད་ཀྱི་རྒྱུ་འབྲས་ཡིན་པའི་ཕྱིར།</s>
<s id="3:145">ཆོས་དེ་དང་དེ་བྱུང་འབྲེལ་གྱི་མཚན་ཉིད་ཡོད་དེ།</s>
<s id="3:146">ཆོས་དེ་དང་འབྲེལ་བ་གང་ཞིག ཆོས་དེ་དང་ངོ་བོ་ཐ་དད་པ་དེ་ཡིན་པའི་ཕྱིར།</s>
<s id="3:147">མཚན་གཞི་ཡོད་དེ། མེ་དུ་གཉིས་དེ་ཡིན་པའི་ཕྱིར།</s>
<s id="3:148">༈ མཐའ་ཅུང་ཟད་དཔྱད་པ།</s>
<s id="3:149">མཐའ་ཅུང་ཟད་དཔྱད་པ་ལ།</s>
<s id="3:150">མི་རྟག་པ་དང་ཐ་དད་མི་རྟག་པ་མེད་ན་ཁྱོད་མེད་དགོས་ན། ཁྱོད་མི་རྟག་པ་དང་བདག་གཅིག་འབྲེལ་ཡིན་པས་ཁྱབ་ཟེར་ན།</s>
<s id="3:151">རྟག་པ་ཆོས་ཅན། དེ་ར་ཐལ། དེའི་ཕྱིར།</s>
<s id="3:152">འདོད་མི་ནུས་ཏེ།</s>
<s id="3:153">ཁྱོད་མི་རྟག་པ་དང་བདག་ཉིད་གཅིག་གི་སྒོ་ནས་ཐ་དད་མ་ཡིན་པའི་ཕྱིར།</s>
<s id="3:154">དེར་ཐལ། ཁྱོད་མི་རྟག་པ་དང་བདག་ཉིད་གཅིག་མ་ཡིན་པའི་ཕྱིར་ཏེ། མི་རྟག་པ་དང་ངོ་བོ་གཅིག་མ་ཡིན་པའི་ཕྱིར།</s>
<s id="3:155">དེར་ཐལ། ཁྱོད་མི་རྟག་པའི་འགལ་ཟླ་ཡིན་པའི་ཕྱིར།</s>
<s id="3:156">ཡང་ཁ་ཅིག་གིས། ཆོས་དེ་དང་བདག་གཅིག་འབྲེལ་ཡིན་པས་ཁྱབ་ཟེར་ན།</s>
<s id="3:157">ཤེས་བྱ་ཆོས་ཅན། བུམ་པ་དང་བདག་གཅིག་འབྲེལ་ཡིན་པར་ཐལ། བུམ་པ་དང་བདག་གཅིག་པའི་སྒོ་ནས་ཐ་དད་ཡིན་པའི་ཕྱིར།</s>
<s id="3:158">མ་གྲུབ་ན།</s>
<s id="3:159">ཤེས་བྱ་ཆོས་ [148]ཅན། བུམ་པ་དང་བདག་གཅིག་པའི་སྒོ་ནས་ཐ་དད་ཡིན་པར་ཐལ། བུམ་པ་དང་བདག་ཉིད་གཅིག་ཡིན་པ་གང་ཞིག དེ་དང་ཐ་དད་ཡིན་པའི་ཕྱིར།</s>
<s id="3:160">མ་གྲུབ་ན།</s>
<s id="3:161">ཤེས་བྱ་ཆོསཅན། བུམ་པ་དང་བདག་ཉིད་གཅིག་ཡིན་པར་ཐལ། བུམ་པ་ཁྱོད་ཀྱི་བྱེ་བྲག་ཡིན་པའི་ཕྱིར།</s>
<s id="3:162">གཉིས་པ་མ་གྲུབ་ན།</s>
<s id="3:163">ཤེས་བྱ་ཆོས་ཅན། ཁྱོད་བུམ་པ་དང་ཐ་དད་ཡིན་པར་ཐལ། ཁྱོད་བུམ་པ་དང་ཕན་ཚུན་ཐ་དད་ཡིན་པའི་ཕྱིར།</s>
<s id="3:164">མ་གྲུབ་ན།</s>
<s id="3:165">དེ་ཆོས་ཅན། དེར་ཐལ། བུམ་པའི་སྤྱི་ཡིན་པའི་ཕྱིར།</s>
<s id="3:166">རྩ་བར་འདོད་ན།</s>
<s id="3:167">ཤེས་བྱ་ཆོས་ཅན། བུམ་པ་དང་བདག་གཅིག་འབྲེལ་མ་ཡིན་པར་ཐལ། བུམ་པ་མེད་ན་ཁྱོད་མེད་མི་དགོས་པའི་ཕྱིར།</s>
<s id="3:168">མ་གྲུབ་ན།</s>
<s id="3:169">བུམ་པའི་དགག་གཞི་ཆོས་ཅན། ཤེས་བྱ་མེད་པར་ཐལ། བུམ་པ་མེད་པའི་ཕྱིར།</s>
<s id="3:170">ཁྱབ་པ་ཁས།</s>
<s id="3:171">འདོད་ན་བུམ་པའི་དགག་གཞི་ཆོས་ཅན། ཤེས་བྱ་ཡོད་པར་ཐལ། བུམ་པ་མ་ཡིན་པའི་ཆོས་གཞན་ཡོད་པའི་ཕྱིར།</s>
<s id="3:172">ཡང་ཁ་ཅིག་གིས།</s>
<s id="3:173">དུ་བ་མེ་དང་འབྲེལ་བ་དེ། འབྲེལ་བ་ཡིན་ཟེར་ན།</s>
<s id="3:174">མི་འཐད་དེ།</s>
<s id="3:175">དུ་བ་མེ་དང་འབྲེལ་བ་དེ་རྒྱུ་འབྲས་མ་ཡིན་པས་དེ་བྱུང་འབྲེལ་མིན་ལ། ཐ་དད་མ་ཡིན་པས། བདག་གཅིག་འབྲེལ་ཡང་མིན་ནོ། །</s>
<s id="3:176">དེ་བཞིན་དུ་འབྲེལ་བ་དང་། དེ་བྱུང་འབྲེལ། བདག་གཅིག་འབྲེལ་རྣམས་རེ་རེ་ནས་ཁོ་ཁོ་རང་མ་ཡིན་ཏེ།</s>
<s id="3:177">དེ་བྱུང་འབྲེལ་ལ། མེ་དང་དུ་བ་གཉིས་ལྟ་བུ་རྒྱུ་འབྲས་ཤིག་དགོས་པ་དང་། བདག་གཅིག་འབྲེལ་ལ། དངོས་པོ་དང་ཤེས་བྱ་གཉིས་ལྟ་བུ་ཐ་དད [149]ཅིག་དགོས་པའི་ཕྱིར།</s>
<s id="3:178">དེ་བཞིན་དུ། བརྗོད་བྱ་རྗོད་བྱེད་ཀྱི་འབྲེལ་བ་དང་། ལས་འབྲས་ཀྱི་འབྲེལ་བ་གཉིས་ཀྱང་། འབྲེལ་བ་མ་ཡིན་ཏེ། འབྲེལ་བ་གཉིས་པོ་གང་ཡང་མ་ཡིན་པའི་ཕྱིར།</s>
<s id="3:179">ཁྱབ་སྟེ། འབྲེལ་བ་ལ་དེ་གཉིས་གང་རུང་གིས་ཁྱབ་པའི་ཕྱིར།</s>
<s id="3:180">དེར་ཐལ། བདག་ཉིད་གཅིག་པའི་འབྲེལ་བ་དང་བདག་གཅིག་འབྲེལ་དོན་གཅིག བདག་ཉིད་ཐ་དད་པའི་འབྲེལ་བ་དང་དེ་བྱུང་འབྲེལ་དོན་གཅིག་ཡིན་པའི་ཕྱིར།</s>
<s id="3:181">༈ དངོས་པོ་དང་འབྲེལ་བ་ཡིན་ན། དངོས་པོ་དང་འབྲེལ་བ་དང་འབྲེལ་བ་ཡིན་པས་མ་ཁྱབ་སྟེ།</s>
<s id="3:182">དངོས་པོ་དང་འབྲེལ་བ་དེ་དངོས་པོ་དང་འབྲེལ་བ་ཡིན་ཡང་། དངོས་པོ་དང་འབྲེལ་བ་དང་འབྲེལ་བ་མ་ཡིན་པའི་ཕྱིར།</s>
<s id="3:183">རྟགས་ཟུར་དང་པོར་གྲུབ་སྟེ།</s>
<s id="3:184">དངོས་པོ་དང་འབྲེལ་བ་དེ། དངོས་པོ་དང་བདག་གཅིག་འབྲེལ་ཡིན་པའི་ཕྱིར།</s>
<s id="3:185">དེར་ཐལ།</s>
<s id="3:186">དངོས་པོ་དང་འབྲེལ་བ་དེ། དངོས་པོ་དང་བདག་ཉིད་གཅིག་གི་སྒོ་ནས་ཐ་དད། དངོས་པོ་མེད་ན་དངོས་པོ་དང་འབྲེལ་བ་ཡང་མེད་དགོས་པའི་ཕྱིར།</s>
<s id="3:187">རྟགས་ཟུར་གཉིས་པ་གྲུབ་སྟེ།</s>
<s id="3:188">དངོས་པོ་དང་འབྲེལ་བ་ཆོས་ཅན། དངོས་པོ་དང་འབྲེལ་བ་དང་འབྲེལ་བ་མ་ཡིན་པར་ཐལ། ཁྱོད་ཁྱོད་དང་འབྲེལ་བ་མ་ཡིན་པའི་ཕྱིར།</s>
<s id="3:189">ཁྱབ་སྟེ།</s>
<s id="3:190">བདག་མེད་ཡིན་ན་ཁྱོད་ཁྱོད་དང་འབྲེལ་བ་མ་ཡིན་པས་ཁྱབ་པའི་ཕྱིར།</s>
<s id="3:191">༈ དངོས་པོ་དང་འགལ་བ་ཡིན་ན། དངོས་པོ་དང་འགལ་བ་[150]དང་འགལ་བ་ཡིན་པས་མ་ཁྱབ་སྟེ།</s>
<s id="3:192">ཤེས་བྱ་དང་གཅིག་གི་ལྡོག་པ་དེ། དངོས་པོ་དང་འགལ་བ་ཡིན་ཡང་། དངོས་པོ་དང་འགལ་བ་དང་འགལ་བ་མ་ཡིན་པའི་ཕྱིར།</s>
<s id="3:193">དངོས་པོ་དང་འགལ་བ་དང་འགལ་བ་ཡིན་ན། དངོས་པོ་དང་འགལ་བ་ཡིན་པས་ཀྱང་མ་ཁྱབ་སྟེ།</s>
<s id="3:194">ཀ་བའི་ལྡོག་པ་དེ། དངོས་པོ་དང་འགལ་བ་དང་འགལ་བ་ཡིན་ཡང་། དངོས་པོ་དང་འགལ་བ་མིན་ནོ། །</s>
<s id="3:195">དངོས་པོ་དང་མི་འགལ་བ་དང་མི་འགལ་བ་ཡིན་ན། དངོས་པོ་དང་མི་འགལ་བ་ཡིན་པས་མ་ཁྱབ་སྟེ།</s>
<s id="3:196">ཡོད་དང་གཅིག་དེ་དངོས་པོ་དང་མི་འགལ་བ་དང་མི་འགལ་བ་ཡིན་ལ། དངོས་པོ་དང་འགལ་བ་ཡིན་པའི་ཕྱིར།</s>
<s id="3:197">ཡང་ཁ་ཅིག</s>
<s id="3:198">ཡོད་པ་དང་འགལ་བ་དང་མི་འགལ་བ་ཡིན་ན། རྟག་པ་དང་འགལ་བ་ཡིན་པས་ཁྱབ་ཟེར་ན།</s>
<s id="3:199">མ་བྱས་པ་ཆོས་ཅན། དེར་ཐལ། དེའི་ཕྱིར།</s>
<s id="3:200">མ་གྲུབ་ན།</s>
<s id="3:201">དེ་ཆོས་ཅན། ཡོད་པ་དང་འགལ་བ་དང་མི་འགལ་བ་ཡིན་པ་ཐལ། ཁྱོད་ཀྱང་ཡིན་ཡོད་པ་དང་འགལ་བ་ཡང་ཡིན་པའི་གཞི་མཐུན་པ་ཡོད་པའི་ཕྱིར།</s>
<s id="3:202">དེར་ཐལ།</s>
<s id="3:203">མཚན་མཚོན་གཉིས་དེ་ཡིན་པའི་ཕྱིར།</s>
<s id="3:204">རྩ་བར་འདོད་ན།</s>
<s id="3:205">མ་བྱས་པ་ཆོས་ཅན། རྟག་པ་དང་འགལ་བ་མ་ཡིན་པར་ཐལ། རྟག་པ་དང་མི་འགལ་བ་ཡིན་པའི་ཕྱིར།</s>
<s id="3:206">མ་གྲུབ་ན།</s>
<s id="3:207">དེ་ཆོས་ཅན། རྟག་པ་དང་མི་འགལ་བ་ཡིན་པར་ཐལ། ཁྱོད་དང་རྟག་པའི་གཞི་མཐུན་ཡོད་པའི་ཕྱིར།</s>
<s id="3:208">༈ ཁྱོད་ཆོས་དེའི་ཁྱབ་བྱ་ཡིན་ན། ཁྱོད་ཆོས་དེ་དང་འབྲེལ་བ་[151]ཡིན་པས་མ་ཁྱབ་སྟེ།</s>
<s id="3:209">དངོས་པོའི་རྒྱུ་དེ་དངོས་པོ་དང་འབྲེལ་བ་མིན་ཡང་། དངོས་པོའི་ཁྱབ་བྱ་ཡིན་ཏེ། དངོས་པོ་ཁེགས་ན་དེ་ཁེགས་སྟོབས་ཀྱིས་ཁྱོད་ཁེགས་པས་ཁྱབ་པའི་ཕྱིར་རོ། །</s>
<s id="3:210">ཕན་ཚུན་སྤང་འགལ་ཡང་ཡིན། གནོད་བྱ་གནོད་བྱེད་ཀྱི་དངོས་འགལ་ཡང་ཡིན་པའི་གཞི་མཐུན་པ་ཡིན་ན། ཕན་ཚན་སྤང་འགལ་གྱི་དངོས་འགལ་ཡིན་པས་མ་ཁྱབ་སྟེ།</s>
<s id="3:211">སྣང་བ་དང་མུན་པ་གཉིས། ཕན་ཚུན་སྤང་འགལ་ཡང་ཡིན། གནོད་བྱ་གནོད་བྱེད་ཀྱི་དངོས་འགལ་ཡང་ཡིན་པའི་གཞི་མཐུན་པ་ཡིན་ཡང་། ཕན་ཚུན་སྤང་འགལ་གྱི་དངོས་འགལ་མ་ཡིན་ཏེ། རྣམ་བཅད་ཡོངས་གཅོད་ཀྱི་སྒོ་ནས་དངོས་སུ་འགལ་བ་མ་ཡིན་པའི་ཕྱིར།</s>
<s id="3:212">ལྷན་ཅིག་མི་གནས་འགལ་ཡིན་ན། ལྷན་ཅིག་མི་གནས་འགལ་གྱི་དངོས་འགལ་ཡིན་པས་མ་ཁྱབ་སྟེ།</s>
<s id="3:213">དུ་བ་སྟོབས་ཆེན་པོ་དང་། གྲང་རེག་སྟོབས་ཆེན་པོ་གཉིས། ལྷན་ཅིག་མི་གནས་འགལ་ཡིན་ཡང་། ལྷན་ཅིག་མི་གནས་འགལ་གྱི་དངོས་འགལ་མ་ཡིན་ཏེ། ལྷན་ཅིག་མི་གནས་འགལ་གྱི་བརྒྱུད་འགལ་ཡིན་པའི་ཕྱིར།</s>
<s id="3:214">ལྷན་ཅིག་མི་གནས་འགལ་གྱི་དངོས་འགལ་ཡིན་ན། ལྷན་ཅིག་ཏུ་གནས་པ་མ་སྲིད་པས་མ་ཁྱབ་སྟེ།</s>
<s id="3:215">ཚ་རེག་དང་གྲན་རེག་གཉིས། ལྷན་ཅིག་མི་གནས་འགལ་གྱི་དངོས་འགལ་ཡིན་ཡང་། ལྷན་ཅིག་ཏུ་གནས་པ་ཡོད་པའི་ཕྱིར་ཏེ།</s>
<s id="3:216">ཚ་རེག་དང་གྲང་རེག་གཉིས་འཕྲད་ནས། ཚ་རེག་གིས་གྲང་རེག་གི་རྒྱུན་གཅོད་པར་བྱེད་པ་ལ་ཅི་ཙམ་མྱུར་ཡང་སྐད་ཅིག་མ་གསུམ་གྱི་ཡུན་དགོས་པའི་ཕྱིར།</s>
<s id="3:217">[152]དེར་ཐལ།</s>
<s id="3:218">ཚ་གྲང་གཉིས་སྐད་ཅིག་དང་པོ་ལ་འཕྲད། གཉིས་པ་ལ་གྲང་རེག་གི་རྒྱུན་ཆུང་དུ་བྱས། གསུམ་པ་ལ་གྲང་རེག་གི་རྒྱུན་ནུས་མེད་དུ་བྱེད་པ་ཡིན་པའིཕྱིར།</s>
<s id="3:219">༈ ཤེས་བྱའི་རྣམ་གྲངས་བཤད་པ་ལས། །ཤེས་བྱ་ལ་འགལ་འབྲེལ་གཉིས་སུ་དབྱེ་བ་བཤད་པའི་སྐབས་ཏེ་བརྒྱུད་པའོ།། །།</s>
</p></text>