<?xml version="1.0" encoding="utf-8"?>
<text><p id="1">
<s id="1:1">འདི་སྐད་བདག་གིས་ཐོས་པའི་དུས་གཅིག་ན།</s>
</p><p id="2">
<s id="2:1">བཅོམ་ལྡན་འདས་རྒྱལ་པོའི་ཁབ་བྱ་ཀ་ལན་ད་ཀ་གནས་པའི་འོད་མའི་ཚལ་ན་བཞུགས་སོ། །</s>
</p><p id="3">
<s id="3:1">དེའི་ཚེ་ཡུལ་ [276b.2]ཀོ་ས་ལ་ན། </s>
</p><p id="4">
<s id="4:1">ཁྱིམ་བདག་དམ་ཤིན་ཙིར་ཞེས་པ་</s>
<s id="4:2">ཕྱུག་པ། བཙན་པ། རིགས་ཆེ་བ་ཞིག་ཡོད་དེ།</s>
</p><p id="5">
<s id="5:1">དེ་ལ་བུ་མེད་ནས་</s>
<s id="5:2">ལྷ་ཀླུ་ལ་སོགས་ཏེ།</s>
</p><p id="6">
<s id="6:1">ལྷ་ཐམས་ཅད་ཀྱི་རྟེན་ལ་མཆོད་པ་བྱས་ནས་བུ་བསླངས་སོ། །</s>
</p><p id="7">
<s id="7:1">ཁྱིམ་བདག་དེས་ལྷ་ཀུན་ལ་སྙིང་ནས་མཆོད་དེ་</s>
<s id="7:2">བུ་བསླངས་ [276b.3]པས།</s>
<s id="7:3">ཕྱིས་དེའི་ཆུང་མ་སེམས་ཅན་དང་ལྡན་པར་གྱུར་ནས།</s>
</p><p id="8">
<s id="8:1">ཟླ་བ་ཚང་ནས་</s>
<s id="8:2">བུ་ཁྱེའུ་བཟང་བ་བལྟ་ན་སྡུག་པ།</s>
<s id="8:3">འཇིག་རྟེན་ན་དཀོན་པ་ཞིག་བྱུང་ངོ་། །</s>
</p><p id="9">
<s id="9:1">མཚན་མཁན་བོས་ནས་མཚན་བལྟས་སོ། །</s>
</p><p id="10">
<s id="10:1">མཚན་མཁན་གྱིས་ཀྱང་མཚན་དང་སྦྱར་ཏེ།</s>
</p><p id="11">
<s id="11:1">བུའི་མིང་ཡང་དན་ [276b.4]བྱི་ལ་ཞེས་བྱ་བར་བཏགས་སོ། །</s>
</p><p id="12">
<s id="12:1">གསོས་བསྐྱེད་དེ་ཆེར་སྐྱེས་པ་དང་།</s>
<s id="12:2">རྒྱལ་པོ་གསལ་རྒྱལ་གྱི་ཕ་ཤི་ནས་ཁྱེའུ་དེ་རྒྱལ་པོས་ཕའི་གོར་རྒྱལ་པོར་བཅུག་གོ། །</s>
</p><p id="13">
<s id="13:1">དེ་ལྟར་ཕའི་གོར་རྒྱལ་པོར་དབང་བསྐུར་བ་ན།</s>
</p><p id="14">
<s id="14:1">ཁང་ཁྱིམ་ཀུན་རིན་པོ་ཆེ་སྣ་བདུན་དུ་གྱུར་ཏེ། </s>
</p><p id="15">
<s id="15:1">བང་མཛོད་ [276b.5]མང་པོ་ཐམས་ཅད་ཡོངས་སུ་གང་ནས། </s>
</p><p id="16">
<s id="16:1">ཅི་ཡང་ཡོད་པར་གྱུར་ཏོ། །</s>
</p><p id="17">
<s id="17:1">དེའི་ཚེ་རྒྱལ་པོའི་སྲས་བཻ་དཱུརྱ་ཞེས་བྱ་བ་ཚ་བའི་ནད་ཀྱིས་བཏབ་སྟེ། </s>
</p><p id="18">
<s id="18:1">སྨན་པས་སྨན་དཔྱད་བྱས་ནས་སྨན་དུ་གོར་ཤི་ཤ་ཙན་དན་གྱིས་ལུས་བསྐུས་ན་འཚོའོ་ཞེས་སྨྲས་ནས། </s>
</p><p id="19">
<s id="19:1">རྒྱལ་པོས་ཡུལ་མི་ལ་འདི་སྐད་ [276b.6]ཅེས་བཀར་བཏགས་སོ། །</s>
</p><p id="20">
<s id="20:1">ཁྱོད་སུ་ལ་གོར་ཤི་ཤ་ཙན་དན་ཡོད་ན་རྒྱལ་པོ་ལ་ཕུལ་ཅིག །</s>
</p><p id="21">
<s id="21:1">བྱ་དགར་གསེར་སྲང་སྟོང་བྱིན་ནོ། །</s>
</p><p id="22">
<s id="22:1">ཞེས་ཀུན་ཏུ་བསྒོ་ན། </s>
</p><p id="23">
<s id="23:1">གཅིག་ཙམ་ལ་ཡང་མ་བྱུང་ངོ་། །</s>
</p><p id="24">
<s id="24:1">དེའི་ཚེ་ན་གཅིག་གིས་རྒྱལ་པོ་ལ་འདི་སྐད་ཅེས་སྨྲས་སོ། །</s>
</p><p id="25">
<s id="25:1">ཡུལ་ཀོ་ས་ལར་ [276b.7]ཁྱིམ་བདག་དན་བྱི་ལའི་ཁྱིམ་ན་མང་དུ་ཡོད་དོ་ཞེས་སྨྲས་པ་དང་།</s>
<s id="25:2">རྒྱལ་པོ་ཉིད་རྟའི་ཐེག་པ་ལ་ཞོན་ཏེ།</s>
</p><p id="26">
<s id="26:1">ཙན་དན་སློང་དུ་ཆས་སོ། །</s>
</p><p id="27">
<s id="27:1">ཁྱིམ་བདག་དེའི་སྒོར་ཕྱིན་པ་དང་།</s>
<s id="27:2">ཁྱིམ་བདག་དེའི་སྒོ་ན་སྒོ་སྲུང་དག་གིས་རྒྱལ་པོ་གསལ་རྒྱལ་འདིར་གཤེགས་ཏེ།</s>
</p><p id="28">
<s id="28:1">ད་ལྟ་ནི་ཕྱི་ [277a.1]རོལ་ན་བཞུགས་སོ་ཞེས་སྨྲས་པ་དང་།</s>
<s id="28:2">ཁྱིམ་བདག་དེ་རབ་ཏུ་དགའ་ནས་སྒོར་བྱུང་སྟེ།</s>
</p><p id="29">
<s id="29:1">རྒྱལ་པོ་ནང་དུ་བསུས་སོ། །</s>
</p><p id="30">
<s id="30:1">རྒྱལ་པོ་སྒོར་ཕྱིན་ཏེ་བལྟས་ན། </s>
</p><p id="31">
<s id="31:1">སྒོ་ཉིད་ཀྱང་དངུལ་ལས་བྱས་ཏེ། </s>
</p><p id="32">
<s id="32:1">སྒོའི་ནང་རོལ་ན་བུད་མེད་མཛེས་ཤིང་སྡུག་པ་འཇིག་རྟེན་ན་ཟླ་མེད་པ་ [277a.2]ཞིག་དངུལ་གྱི་ཁྲི་ལ་འདུག་སྟེ། </s>
</p><p id="33">
<s id="33:1">དངུལ་གྱི་སྐུད་པ་འཁལ་ལོ། །</s>
<s id="33:2">དྲུང་ན་ན་ཆུང་བཟང་མོ་བཅུ་ཡང་གཡོག་བྱེད་དེ།</s>
</p><p id="34">
<s id="34:1">རྒྱལ་པོས་དེ་མཐོང་ནས་ཁྱིམ་བདག་དེ་ལ་འདི་ཁྱོད་ཀྱི་ཆུང་མ་ཡིན་ནམ། ཞེས་དྲིས་ན་</s>
<s id="34:2">མ་ཡིན་ཏེ། སྒོ་སྲུང་བའི་བྲན་མོ་ཡིན་ནོ་ཞེས་སྨྲས་སོ། །</s>
</p><p id="35">
<s id="35:1">འོ་ན་ [277a.3]ན་ཆུང་བཟང་མོ་འདི་དག་ཅི་ལ་དགོས་ཞེས་དྲིས་ན། </s>
</p><p id="36">
<s id="36:1">འདི་ནི་ཕྱི་ནང་དུ་བཟླུགས་པའི་མངག་གཞུག་ཡིན་ནོ་ཞེས་སྨྲས་སོ། །</s>
</p><p id="37">
<s id="37:1">དེ་ནས་སྒོ་རིམ་པ་གཅིག་གི་ནང་དུ་ཕྱིན་ཏེ་བལྟས་ན། </s>
</p><p id="38">
<s id="38:1">སྒོ་ནི་བཻ་དཱུརྱ་མཐོན་མཐིང་ལས་བྱས་ཏེ། </s>
</p><p id="39">
<s id="39:1">སྒོའི་ནང་རོལ་ན་ན་ཆུང་བཟང་མོ་བལྟ་ན་</s>
<s id="39:2">སྡུག་པ་སྔ་མ་ [277a.4]བས་ཀྱང་ལྷག་པ་གཡོག་ན་ཆུང་མ་བཟང་མོ་སྔ་མ་བས་ཕྱེད་ཀྱིས་མང་བ་ཞིག་འདུག་གོ། །</s>
</p><p id="40">
<s id="40:1">དེ་ནས་ཡང་སྒོ་རིམ་པ་གཅིག་ཏུ་ཕྱིན་ཏེ། </s>
</p><p id="41">
<s id="41:1">བལྟས་ན། </s>
</p><p id="42">
<s id="42:1">སྒོ་ཡང་གསེར་ལས་བྱས་ཏེ། </s>
</p><p id="43">
<s id="43:1">སྒོའི་ནང་རོལ་ན་ན་ཆུང་བཟང་མོ་བལྟ་ན་སྡུག་པ་སྔ་མ་བས་ཀྱང་ཤིན་ཏུ་ལྷག་པ་ཞིག་</s>
<s id="43:2">གསེར་ [277a.5]གྱི་ཁྲི་ལ་འདུག་སྟེ།</s>
</p><p id="44">
<s id="44:1">གསེར་གྱི་ཐགས་འཐག་གོ། །</s>
</p><p id="45">
<s id="45:1">གཡས་གཡོན་ན་ན་ཆུང་བཟང་མོ་གཡོག་བྱེད་པ་སྔ་མ་བས་ཀྱང་ཤིན་ཏུ་མང་བས།</s>
<s id="45:2">ཁྱིམ་བདག་དེ་ལ་འདི་ཡང་ཁྱོད་ཀྱི་ཆུང་མ་ཡིན་ནམ་ཞེས་དྲིས་ན།</s>
</p><p id="46">
<s id="46:1">འདི་ཡང་མ་ཡིན་ནོ་ཞེས་སྨྲས་སོ། །</s>
</p><p id="47">
<s id="47:1">དེ་ནས་ཁྱིམ་གྱི་ནང་དུ་ཕྱིན་ཏེ་ [277a.6]བལྟས་ན། </s>
</p><p id="48">
<s id="48:1">ས་གཞི་ཀུན་བཻ་དཱུརྱ་ལས་བྱས་པ།</s>
<s id="48:2">ཤིན་ཏུ་གསལ་བ་ནི་ཆུའི་མདོག་དང་འདྲ་སྟེ།</s>
</p><p id="49">
<s id="49:1">སྟེང་གི་ཁང་པ་ལ་གཅན་གཟན་གྱི་གཟུགས་དང་། ཆུ་སྲིན་དང་ཉ་ལ་སོགས་པའི་གཟུགས་སྤྱངས་ཏེ། </s>
</p><p id="50">
<s id="50:1">རླུང་གིས་བསྐྱོད་ན་འགུལ་བས་གཟུགས་བརྙན་ས་གཞི་ལ་སྣང་ངོ་། །</s>
<s id="50:2">[277a.7]རྒྱལ་པོས་ཡང་དག་པར་ཆུ་ཡིན་སྙམ་བསམས་ཏེ།</s>
</p><p id="51">
<s id="51:1">འདི་སྐད་ཅེས་སྨྲས་སོ། །</s>
</p><p id="52">
<s id="52:1">ཆུ་གུད་ནས་མེད་དམ། ཅི་ཉེས་ན་ཁང་པའི་ནང་དུ་རྫིང་བུ་བསྐྱིལ་ཞེས་སྨྲས་སོ། །</s>
</p><p id="53">
<s id="53:1">དན་བྱི་ལས་སྨྲས་པ།</s>
<s id="53:2">འདི་ནི་ཆུ་མ་ལགས་ཏེ།</s>
</p><p id="54">
<s id="54:1">བཻ་དཱུརྱ་མཐོན་མཐིང་ངོ་ཞེས་སྨྲས་སོ། །</s>
</p><p id="55">
<s id="55:1">ལག་ [277b.1]གི་གདུ་བུ་ཕུད་ནས་སྟེང་དུ་བོར་རོ། །</s>
<s id="55:2">རྒྱལ་པོས་དེ་ལྟ་བུ་གཟིགས་ནས་ཁང་པའི་ནང་དུ་གཤེགས་ཏེ།</s>
</p><p id="56">
<s id="56:1">རིན་པོ་ཆེ་སྣ་བདུན་གྱི་ཁང་པའི་ནང་དུ་བཻ་ཌཱུརྱ་མཐོན་མཐིང་གི་ཁྲི་བཤམས་ནས་རྒྱལ་པོ་བཞུགས་སུ་གསོལ་ཏོ། །</s>
</p><p id="57">
<s id="57:1">ཁྱིམ་བདག་གི་ཆུང་མ་ཡང་དེ་ན་འདུག་པ་ལས་མིག་ནས་མཆི་ [277b.2]མ་བྱུང་ནས། </s>
</p><p id="58">
<s id="58:1">རྒྱལ་པོས་ཅིའི་ཕྱིར་མིག་ནས་མཆི་མ་བྱུང་།  ང་འོངས་པ་མི་དགའ་འམ་ཅི་ཉེས་དྲིས་ན།</s>
</p><p id="59">
<s id="59:1">ཁྱིམ་བདག་གི་ཆུང་མས་གསོལ་པ།</s>
<s id="59:2">རྒྱལ་པོ་འདིར་གཤེགས་པ་ནི་ལེགས་ཏེ་དགའ་ན།</s>
</p><p id="60">
<s id="60:1">རྒྱལ་པོའི་ན་བཟའ་ལ་དུད་པ་ཅུང་ཟད་ཅིག་བྲོ་བས་མིག་ནས་མཆི་མ་བྱུང་ [277b.3]གིས།</s>
<s id="60:2">རྒྱལ་པོ་མཐོང་མི་འཚལ་བ་ནི་མ་ལགས་སོ། །</s>
<s id="60:3">རྒྱལ་པོས་སྨྲས་པ།</s>
<s id="60:4">ཁྱོད་ཀྱི་ཁྱིམ་ན་མེ་ཙམ་ཡང་མི་འབུད་དམ།</s>
<s id="60:5">སྨྲས་པ་མེ་མ་མཆིས་སོ། །</s>
</p><p id="61">
<s id="61:1">འོ་ན་ཁ་ཟས་ཅི་ཞིག་གིས་གཡོ། །</s>
</p><p id="62">
<s id="62:1">སྨྲས་པ་ཁ་ཟས་ནི། བསམས་པ་ཙམ་གྱིས་ཁ་ཟས་རོ་བརྒྱ་དང་ལྡན་པར་འབྱུང་ [277b.4]ངོ་། །</s>
</p><p id="63">
<s id="63:1">རྒྱལ་པོས་སྨྲས་པ།</s>
<s id="63:2">མཚན་མོ་ཆའི་མུན་པའི་ནང་ན་ཅི་ཞིག་གིས་མཐོང་བར་འགྱུར།</s>
</p><p id="64">
<s id="64:1">སྨྲས་པ་ནོར་བུ་རིན་པོ་ཆེས་སྣང་བར་འགྱུར་རོ། །</s>
<s id="64:2">སྒོ་བཅད་ཀྱང་སྐར་ཁུང་ནས་ནོར་བུ་རིན་པོ་ཆེའི་འོད་ཀྱིས་ཉིན་པར་དང་འདྲ་བར་སྣང་ངོ་། །</s>
<s id="64:3">དེ་ནས་དན་བྱི་ལས་པུས་མོ་གཉིས་ [277b.5]ས་ལ་བཙུགས་ཏེ།</s>
</p><p id="65">
<s id="65:1">རྒྱལ་པོ་ཅིའི་ཕྱིར་འོ་བརྒྱལ་ཏེ་འདིར་གཤེགས་ཞེས་གསོལ་པ་དང་།</s>
<s id="65:2">རྒྱལ་པོས་འདི་སྐད་ཅེས་སྨྲས་སོ། །</s>
</p><p id="66">
<s id="66:1">ངའི་བུ་བཻ་ཌཱུརྱ་ཚ་བའི་ནད་ཀྱིས་བཏབ་ནས། </s>
</p><p id="67">
<s id="67:1">སྨན་པས་དཔྱད་དེ་སྨན་དུ་</s>
<s id="67:2">གོར་ཤི་ཤ་ཙན་དན་གྱིས་བསྐུ་དགོས་སོ་ཞེས་ཟེར་ན།</s>
</p><p id="68">
<s id="68:1">འདིར་ [277b.6]ཁྱོད་ལ་སློང་དུ་འོངས་སོ། ། ཞེས་སྨྲས་པ་དང་།</s>
<s id="68:2">ཁྱིམ་བདག་དེ་རབ་ཏུ་དགའ་ནས་རྒྱལ་པོ་ཉིད་བང་མཛོད་དུ་གཤེགས་སུ་གསོལ་ཏེ།</s>
</p><p id="69">
<s id="69:1">རིན་པོ་ཆེ་སྣ་བདུན་ལ་སོགས་པ་ནོར་དབྱིག་ཐམས་ཅད་བསྟན་ནས། </s>
</p><p id="70">
<s id="70:1">ཙན་དན་གྱི་ཕུང་པོ་ཚད་མེད་པ་སྙེད་ཀྱང་བསྟན་ནས་</s>
</p><p id="71">
<s id="71:1">ཅི་བཞེད་ [277b.7]བཞེས་ཤིག་ཅེས་གསོལ་བ་དང་།</s>
<s id="71:2">རྒྱལ་པོས་སྨྲས་པ། ང་ལ་སྲང་གཉིས་ལས་ནི་མི་དགོས་ཀྱི་བྱིན་ཅིག་ཅེས་སྨྲས་པ་དང་།</s>
<s id="71:3">ཁྱིམ་བདག་གིས་ཅི་བཞེད་པ་ཕུལ་ལོ། །</s>
<s id="71:4">དེ་ནས་རྒྱལ་པོ་སླར་གཤེགས་པ་དང་།</s>
<s id="71:5">ཁྱིམ་བདག་དེ་ལ་ཁྱོད་སངས་རྒྱས་དང་ཕྲད་དུ་ [278a.1]སོང་ཤིག་ཅེས་བསྒོའོ། །</s>
<s id="71:6">ཁྱིམ་བདག་དེས་སྨྲས་པ། སངས་རྒྱས་ཞེས་བྱ་བ་ཅི་ལྟ་བུ།</s>
<s id="71:7">རྒྱལ་པོས་སྨྲས་པ།</s>
<s id="71:8">ཅི་ཁྱོད་ཀྱིས་མ་ཐོས་སམ།</s>
<s id="71:9">གྲོང་ཁྱེར་སེར་སྐྱའི་རྒྱལ་པོ་ཟས་གཙང་མའི་སྲས་</s>
<s id="71:10">རྒ་བ་དང་། ན་བ་དང་། ཤི་བ་ལ་སྐྱོ་ནས་</s>
</p><p id="72">
<s id="72:1">རབ་ཏུ་བྱུང་སྟེ [278a.2]བྱང་ཆུབ་ལ་ནན་ཏན་བྱས་པས་མངོན་པར་སངས་རྒྱས་ཏེ།</s>
</p><p id="73">
<s id="73:1">མཚན་སུམ་ཅུ་རྩ་གཉིས་དང་། དཔེ་བྱད་བཟང་པོ་བརྒྱད་ཅུས་སྐུ་བརྒྱན་པ་ནས། </s>
</p><p id="74">
<s id="74:1">རྫུ་འཕྲུལ་གྱི་རྐང་པ་དང་ཡེ་ཤེས་ནི་དཔེ་ཟླ་མེད་དེ། </s>
</p><p id="75">
<s id="75:1">ལྷ་དང་མིའི་གཙོ་བོར་གྱུར་བས་སངས་རྒྱས་ཞེས་བྱའོ། །</s>
</p><p id="76">
<s id="76:1">ཁྱིམ་བདག་གིས་ [278a.3]དེ་སྐད་ཅེས་སྨྲས་པ་ཐོས་ནས། </s>
</p><p id="77">
<s id="77:1">ཤིན་ཏུ་དད་པའི་སེམས་སྐྱེས་ནས། </s>
</p><p id="78">
<s id="78:1">རྒྱལ་པོ་ལ་སངས་རྒྱས་ད་ལྟར་གང་ན་བཞུགས་ཞེས་གསོལ་བ་དང་།</s>
<s id="78:2">རྒྱལ་བོས་སྨྲས་པ།</s>
<s id="78:3">ད་ལྟར་རྒྱལ་པོའི་ཁབ་འོད་མའི་ཚལ་ན་བཞུགས་སོ། །</s>
</p><p id="79">
<s id="79:1">རྒྱལ་པོ་གཤེགས་ཟིན་མ་ཐག་ཏུ་ཁྱིམ་བདག་དེ་ཡང་ [278a.4]སངས་རྒྱས་གང་ན་བཞུགས་པ་དེར་སོང་ནས་ཕྱིན་པ་དང་།</s>
<s id="79:2">སངས་རྒྱས་ཀྱི་སྐུ་ལ་བརྟགས་ན་རྒྱལ་པོ་ཀུན་བས་ཀྱང་ཤིན་ཏུ་ལྷག་པར་མཐོང་ནས</s>
</p><p id="80">
<s id="80:1">དགའ་མགུ་སྟེ་རངས་ནས། </s>
</p><p id="81">
<s id="81:1">མགོ་བོས་ཕྱག་འཚལ་ནས་སྙུན་གསོལ་ཏོ། །</s>
</p><p id="82">
<s id="82:1">དེ་ལ་བཅོམ་ལྡན་འདས་ཀྱིས་ཅི་རིགས་ [278a.5]པར་ཆོས་བསྟན་པས།</s>
<s id="82:2">ཁྱིམ་བདག་དེ་ཡང་རྒྱུན་དུ་ཞུགས་པ་ཐོབ་པར་གྱུར་ཏེ།</s>
</p><p id="83">
<s id="83:1">དེས་པུས་མོ་གཉིས་ས་ལ་བཙུགས་ནས། </s>
</p><p id="84">
<s id="84:1">བཅོམ་ལྡན་འདས་ལ་རབ་ཏུ་བྱུང་བར་གསོལ་བ་དང་།</s>
<s id="84:2">བཅོམ་ལྡན་འདས་ཀྱིས་ཀྱང་ལེགས་པར་འོངས་སོ་ཞེས་བཀའ་སྩལ་ནས།</s>
</p><p id="85">
<s id="85:1">སྐྲ་དང་ [278a.6]ཁ་སྤུ་རང་བྱི་སྟེ། </s>
</p><p id="86">
<s id="86:1">དགེ་སློང་དུ་གྱུར་ཏོ། །</s>
</p><p id="87">
<s id="87:1">དེ་ནས་ཡང་བདེན་པ་བཞིའི་ཆོས་ཅི་རིགས་པར་བསྟན་པས་སེམས་ཀྱི་དྲི་མ་ཡོངས་སུ་དག་སྟེ། </s>
</p><p id="88">
<s id="88:1">དགྲ་བཅོམ་པར་གྱུར་ཏོ། །</s>
</p><p id="89">
<s id="89:1">དེ་ནས་ཀུན་དགའ་བོ་དང་འཁོར་མང་པོ་རྣམས་ཀྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། </s>
</p><p id="90">
<s id="90:1">[278a.7]དགེ་སློང་དན་བྱི་ལས་བསོད་ནམས་ཅི་ཞིག་བགྱིས་ན་</s>
<s id="90:2">མིའི་ནང་དུ་སྐྱེས་ལ།</s>
<s id="90:3">ལྷའི་ལོངས་སྤྱོད་དང་ལྡན་ཡང་ཁྱིམ་ལ་མ་ཆགས་ཏེ།</s>
</p><p id="91">
<s id="91:1">རབ་ཏུ་བྱུང་བར་དགའ་ནས་དེ་མ་ཐག་ཏུ་འབྲས་བུ་ཐོབ་པར་གྱུར། </s>
</p><p id="92">
<s id="92:1">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
<s id="92:2">ཤིན་ཏུ་ [278b.1]ལེགས་པར་ཉོན་ཅིག་</s>
<s id="92:3">སྔོན་འདས་པའི་ཕ་རོལ་ན་བསྐལ་པ་དགུ་བཅུ་རྩ་གཅིག་འདས་པའི་ཕ་རོལ་ན།</s>
</p><p id="93">
<s id="93:1">སངས་རྒྱས་རྣམ་པར་གཟིགས་ཞེས་བྱ་བ་འཇིག་རྟེན་དུ་གཤེགས་ཏེ། </s>
</p><p id="94">
<s id="94:1">སངས་རྒྱས་དེ་མྱ་ངན་ལས་འདས་ནས་གཟུགས་བརྙན་ལ་ཆོས་སྤྱོད་པའི་ཚེ།</s>
<s id="94:2">དགེ་སློང་ལྔ་བརྒྱ་ཙམ་ [278b.2]ཞིག་ལྷན་ཅིག་ཏུ་འདི་སྐད་ཅེས་དམ་བཅས་སོ། །</s>
</p><p id="95">
<s id="95:1">བདག་ཅག་གིས་དབེན་པའི་གནས་ཤིག་བཙལ་ལ་བྱང་ཆུབ་ཀྱི་ལམ་བསྒོམ་མོ་ཞེས་བྱས་ནས། །</s>
</p><p id="96">
<s id="96:1">ཚལ་ཞིག་གི་ནང་ན་གསིང་མ་དང་། ཆུ་མིག་ཡོད་པ་ཞིག་ཏ་དབེན་པའི་གནས་བཅས་ཏེ། </s>
</p><p id="97">
<s id="97:1">དགེ་སློང་དེ་དག་ཡིད་འཐུན་པར་དགེ་ [278b.3]སློང་གཅིག་ལ་འདི་སྐད་ཅེས་གསོལ་བ་བཏབ་བོ། །</s>
<s id="97:2">བདག་ཅག་གི་གནས་འདི་གྲོང་ཁྱེར་དང་རིང་བས་ཐམས་ཅད་བསོད་སྙོམས་ལ་འགྲོ་ན།</s>
</p><p id="98">
<s id="98:1">ཀུན་ཉོན་མོངས་ཀྱིས་ཁྱོད་བསོད་ནམས་བྱ་བའི་ཕྱིར།</s>
<s id="98:2">ཁྱོད་ཀྱིས་ངེད་ཀྱི་བསོད་སྙོམས་སློང་ལ་བྱིན་ཅིག་ཅེས་སྨྲས་པ་དང་།</s>
<s id="98:3">དགེ་ [278b.4]སློང་དེས་ཀྱང་དེ་ལྟར་བྱའོ་ཞེས་སྨྲས་ནས།</s>
</p><p id="99">
<s id="99:1">རྟག་ཏུ་གྲོང་དུ་སོང་སྟེ། </s>
</p><p id="100">
<s id="100:1">སྦྱིན་བདག་མང་པོ་ལ་ཆོས་བསྟན་ནས་བསོད་སྙོམས་བསླངས་སོ། །</s>
</p><p id="101">
<s id="101:1">དེའི་ནང་ན་མི་བཞི་ཞིག་ལུས་ལས་སུ་རུང་བས་བསྒོམས་ནས། </s>
</p><p id="102">
<s id="102:1">ཞག་དགུ་བཅུ་ལོན་པ་དང་འབྲས་བུ་ཐོབ་པར་གྱུར་ཏེ། </s>
</p><p id="103">
<s id="103:1">དེ་དག་ [278b.5]ཡིད་འཐུན་པར་དགེ་སློང་བསོད་སྙོམས་སློང་བ་ལ་འདི་སྐད་ཅེས་བསྒོའོ། །</s>
<s id="103:2">བདག་ཅག་ནི་ཁྱོད་ཀྱི་ཕྱིར་རབ་ཏུ་བདེ་སྟེ།</s>
</p><p id="104">
<s id="104:1">ཐོབ་པར་རེ་བའི་ཏིང་ངེ་འཛིན་ཀྱང་ཐོབ་ཀྱིས།</s>
<s id="104:2">ཁྱོད་ཅིར་སྨོན་པ་ང་ལ་བྱོས་ཤིག་དང་།</s>
<s id="104:3">ཁྱོད་ཀྱི་རེ་བ་བསྐང་ངོ་། ། ཞེས་བསྒོའོ་</s>
<s id="104:4">དེའི་ཚེ་དགེ་སློང་ [278b.6]དེ་ཡང་རབ་ཏུ་དགའ་ནས་འདི་སྐད་ཅེས་སྨྲས་སོ། །</s>
</p><p id="105">
<s id="105:1">བདག་ནི་མ་འོངས་པའི་དུས་སུ་ལྷའམ་མིར་སྐྱེས་ཀྱང་ཕྱུག་ཅིང་ལོངས་སྤྱོད་དང་ལྡན་ཏེ།</s>
<s id="105:2">ཅི་དགོས་པ་ཐམས་ཅད་ཆེད་དུ་ལས་མ་བྱས་པར་ཐམས་ཅད་རང་སྐྱེས་པར་གྱུར་ཅིག །</s>
</p><p id="106">
<s id="106:1">སློབ་དཔོན་འཕགས་པ་དང་ཕྲད་ནས་ [278b.7]ཁྱོད་བས་ཀྱང་བརྒྱ་འགྱུར་སྟོང་འགྱུར་དུ་ཆོས་ཐོས་ནས།</s>
<s id="106:2">སེམས་ཡོངས་སུ་དག་ཅིང་འབྲས་བུ་ཐོབ་པར་གྱུར་ཅིག་ཅེས་</s>
<s id="106:3">སྨོན་ལམ་བཏབ་བོ། །</s>
<s id="106:4">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
<s id="106:5">དེའི་ཚེ་དེའི་དུས་ན་དགེ་སློང་དན་བྱི་ལས་</s>
<s id="106:6">དགེ་སློང་གྲོགས་པོ་བཞིའི་ [279a.1]བསོད་སྙོམས་སྦྱར་བས་བསྐལ་པ་དགུ་བཅུ་རྩ་གཅིག་གི་བར་དུ་</s>
<s id="106:7">ལྷ་དང་མིའི་ནང་ན་ཆོ་རིགས་བཙུན་པར་སྐྱེས་ཏེ</s>
</p><p id="107">
<s id="107:1">དབུལ་ཞིང་ཕོངས་པའི་རིགས་སུ་མ་སྐྱེས་སོ། །</s>
</p><p id="108">
<s id="108:1">ད་ཡང་ང་མཐོང་བ་ཙམ་གྱིས་དད་པ་ཐོབ་པར་གྱུར་ཏོ། །</s>
</p><p id="109">
<s id="109:1">དེའི་ཚེ་ན་ཀུན་དགའ་བོ་དང་དགེ་སློང་རྣམས་ [279a.2]བཅོམ་ལྡན་འདས་ཀྱིས་གསུངས་པ་ཐོས་ནས། </s>
</p><p id="110">
<s id="110:1">སོ་སོ་ནས་བརྩོན་འགྲུས་བརྩམས་པས་འབྲས་བུ་དང་པོ་ནས་འབྲས་བུ་བཞི་པའི་བར་དུ་ཐོབ་བོ། །</s>
<s id="110:2">ཁ་ཅིག་ནི་རྒྱ་ཆེན་པོའི་སེམས་བསྐྱེད་དེ།</s>
</p><p id="111">
<s id="111:1">ཕྱིར་མི་ལྡོག་པའི་ས་ལ་གནས་པར་གྱུར་ཏོ། །</s>
</p><p id="112">
<s id="112:1">བཅོམ་ལྡན་འདས་ཀྱིས་དེ་སྐད་ [279a.3]ཅེས་བཀའ་སྩལ་པ་ལ།</s>
<s id="112:2">སོ་སོ་ནས་རྗེས་སུ་ཡི་རང་སྟེ་མངོན་པར་དགའོ། །</s>
</p><p id="113">
<s id="113:1">ཁྱིམ་བདག་དན་བྱི་ལ་ཞེས་བྱ་བའི་ལེའུ་སྟེ་བཞི་བཅུ་གཅིག་པའོ།། །།</s>
</p><p id="114">
<s id="114:1">[129b.1]{T341}མཛངས་བླུན་ཞེས་བྱ་བའི་མདོ། </s>
</p><p id="115">
<s id="115:1">འདི་སྐད་བདག་གིས་ཐོས་པའི་དུས་གཅིག་ན། </s>
</p><p id="116">
<s id="116:1">བཅོམ་ལྡན་འདས་མཉན་ཡོད་ན། རྒྱལ་བུ་ [279a.4]རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</s>
</p><p id="117">
<s id="117:1">དེའི་ཚེ་ཡུལ་མ་ག་དྷཱ་ན། </s>
</p><p id="118">
<s id="118:1">ཁྱིམ་བདག་ཅིག་ལ་བུ་ཞིག་བཙས་ཏེ། </s>
</p><p id="119">
<s id="119:1">བཟང་བ་བལྟ་ན་སྡུག་པ་མཚན་དང་ལྡན་པ་ཞིག་གོ། །</s>
</p><p id="120">
<s id="120:1">ཁྱེའུ་ཐོག་མ་བཙས་པ་ན། </s>
</p><p id="121">
<s id="121:1">བང་མཛོད་ཀྱི་ནང་ནས་ངོ་མཚར་བ་གསེར་ [279a.5]གྱི་གླང་པོ་ཆེའི་ཕྲུག་གུ་ཞིག་རང་བྱུང་ངོ་། །</s>
</p><p id="122">
<s id="122:1">ཁྱེའུའི་ཕ་མས་དེ་ལྟ་བུ་མཐོང་ནས་རབ་ཏུ་དགའ་སྟེ། </s>
</p><p id="123">
<s id="123:1">མཚན་མཁན་ལ་བསྟན་ནས་</s>
<s id="123:2">མཚན་མཁན་གྱིས་ཀྱང་ཁྱེའུ་བསོད་ནམས་ཀྱི་མཚན་དང་ལྡན་པར་རྟོགས་སོ། །</s>
</p><p id="124">
<s id="124:1">ཁྱེའུ་ཐོག་མ་བཙས་ན་ངོ་མཚར་ཆེ་བའི་ལྟས་ཅི་བྱུང་ཞེས་དྲིས་ [279a.6]སོ། །</s>
</p><p id="125">
<s id="125:1">ཁྱེའུའི་ཕ་མས་སྨྲས་པ།</s>
<s id="125:2">ཁྱེའུ་འདི་བཙས་པ་ན་བང་མཛོད་ནང་ནས་གསེར་གྱི་གླང་པོ་ཆེའི་ཕྲུག་གུ་ཞིག་རང་བྱུང་ངོ་ཞེས་སྨྲས་པ་དང་།</s>
<s id="125:3">ཁྱེའུའི་མིང་ཡང་གླང་པོ་སྐྱོང་ཞེས་བྱ་བར་བཏགས་སོ། །</s>
</p><p id="126">
<s id="126:1">ཁྱེའུ་ཇི་ཙམ་དུ་ཆེར་སྐྱེས་པ་བཞིན་དུ་གསེར་གྱི་གླང་པོ་ཆེའི་ [279a.7]ཕྲུག་གུ་ཡང་སྐྱེས་ཏེ། </s>
</p><p id="127">
<s id="127:1">ཁྱེའུ་འགྲོ་ན་གླང་པོ་ཆེའི་ཕྲུག་གུ་ཡང་འགྲོ་སྟེ། </s>
</p><p id="128">
<s id="128:1">རྟག་ཏུ་འགྲོགས་ཏེ། </s>
</p><p id="129">
<s id="129:1">གླང་པོ་ཆེའི་ཕྲུག་གུའི་གཅིན་རྟུག་ཀྱང་གསེར་དུ་བྱུང་ངོ་། །</s>
</p><p id="130">
<s id="130:1">གླང་པོ་སྐྱོང་ཆེར་སྐྱེས་ནས་ཁྱིམ་བདག་གི་བུ་ལྔ་བརྒྱ་ཙམ་དང་།</s>
<s id="130:2">རྟག་ཏུ་ལྷན་ཅིག་ཏུ་རྩེ་སྟེ།  གཅིག་ [279b.1]ལ་གཅིག་ཡིད་གཅུགས་པས་ཕྱི་ཞིག་ན་བྱིས་པ་དེ་དག་སོ་སོ་ནས།</s>
</p><p id="131">
<s id="131:1">ཁྱིམ་ན་ངོ་མཚར་ཆེ་བ་ཅི་ཡོད་པའི་གཏམ་བྱས་པ་དང་།</s>
<s id="131:2">དེ་ལ་ཁ་ཅིག་ནི་ངའི་ཁྱིམ་ཁྲི་སྟན་དང་། ཉལ་བའི་མལ་ཆ་ལ་སོགས་པ་ཐམས་ཅད་རིན་པོ་ཆེ་སྣ་བདུན་ལས་བྱས་སོ། །ཞེས་ཟེར་རོ། །</s>
</p><p id="132">
<s id="132:1">[279b.2]ཁ་ཅིག་ནི་ངའི་ཁྱིམ་དང་སྐྱེད་མོས་ཚལ་ལ་སོགས་པ་ཐམས་ཅད་རིན་པོ་ཆེ་ཞེས་ཟེར་རོ། །</s>
<s id="132:2">ཁ་ཅིག་ནི་ངའི་བང་མཛོད་རྟག་ཏུ་རིན་པོ་ཆེའི་དམ་པས་ཡོངས་སུ་གང་ངོ་ཞེས་ཟེར་ཏེ</s>
</p><p id="133">
<s id="133:1">ཀུན་གྱིས་སོ་སོ་ནས་ཡ་མཚན་ཅི་ཡོད་པ་རྣམ་པ་སྣ་ཚོགས་ཀུན་སྨྲས་པ་དང་།</s>
<s id="133:2">དེ་ནས་ [279b.3]གླང་པོ་སྐྱོང་གིས་ཀྱང་</s>
<s id="133:3">བདག་ཐོག་མ་བཙས་པ་ན།</s>
</p><p id="134">
<s id="134:1">གསེར་གྱི་གླང་པོ་ཆེའི་ཕྲུག་གུ་གཅིག་ཀྱང་རང་བྱུང་སྟེ། </s>
</p><p id="135">
<s id="135:1">ཁོ་བོ་ཇི་ཙམ་སྐྱེས་པ་བཞིན་དུ་གླང་པོ་ཆེའི་ཕྲུག་གུ་ཡང་དེ་བཞིན་དུ་སྐྱེས་ཏེ། </s>
</p><p id="136">
<s id="136:1">ཁོ་བོ་ཡང་བསམས་པ་བཞིན་དུ་འགྲོ་ལ་གླང་པོ་ཆེ་ལ་ཞོན་ནས་ལྟད་མོ་ [279b.4]ལྟ་བ་ལ་སོགས་པ་གར་ཡང་ཡིད་བཞིན་དུ་མགྱོགས་པར་འགྲོ་སྟེ། </s>
</p><p id="137">
<s id="137:1">གཅིན་རྟུག་ཀྱང་གསེར་དུ་འགྱུར་ཞེས་སྨྲས་པ་དང་།</s>
<s id="137:2">དེའི་ཚེ་ན་རྒྱལ་བུ་མ་སྐྱེས་དགྲ་ཡང་དེ་ན་འདུག་སྟེ།</s>
</p><p id="138">
<s id="138:1">གླང་པོ་སྐྱོང་གིས་སྨྲས་པ་ཐོས་ནས་</s>
</p><p id="139">
<s id="139:1">འདི་སྙམ་དུ་བདག་ནམ་རྒྱལ་པོར་གྱུར་པ་ན་གླང་པོ་ཆེ་ [279b.5]འཕྲོག་གོ་སྙམ་བསམ་མོ། །</s>
<s id="139:2">ཕྱིས་རྒྱལ་པོར་གྱུར་ནས་</s>
</p><p id="140">
<s id="140:1">གླང་པོ་སྐྱོང་བཀུག་སྟེ</s>
</p><p id="141">
<s id="141:1">ཁྱོད་ཀྱི་གླང་པོ་ཆེ་འོན་ཅིག་ཅེས་བསྒོའོ། །</s>
<s id="141:2">དེ་ནས་གླང་པོ་སྐྱོང་གི་ཕ་མས་བུ་ལ་འདི་སྐད་ཅེས་སྨྲས་སོ། །</s>
</p><p id="142">
<s id="142:1">མ་སྐྱེས་དགྲ་ལྟ་བུ་ཁྲོ་ཞིང་གཏུམ་ལ་འདོད་པ་ཆེ་བ་མེད་དེ། </s>
</p><p id="143">
<s id="143:1">བདག་ [279b.6]གི་ཕ་ཡང་གསོད་ན་གཞན་ལྟ་ཅི་སྨོས་ཏེ། </s>
</p><p id="144">
<s id="144:1">ད་ཁྱོད་ཀྱི་གླང་པོ་ཆེ་འཕྲོགས་པར་བྱས་ཀྱིས་གླང་པོ་ཆེ་སྦྱིན་དགོས་སོ། །</s>
</p><p id="145">
<s id="145:1">བུས་སྨྲས་པ། བདག་གི་གླང་པོ་ཆེ་འདི་སུས་ཀྱང་འཕྲོགས་མི་ནུས་སོ་ཞེས་སྨྲས་ནས། </s>
</p><p id="146">
<s id="146:1">སྤུན་གཉིས་གླང་པོ་ཆེ་ལ་ཞོན་ཏེ། </s>
</p><p id="147">
<s id="147:1">རྒྱལ་པོའི་ཕོ་བྲང་གི་སྒོར་ [279b.7]འོངས་པ་དང་། སྒོ་སྲུང་དག་གིས་རྒྱལ་པོ་ལ་གསོལ་ཏོ། །</s>
</p><p id="148">
<s id="148:1">རྒྱལ་པོས་ཀྱང་གླང་པོ་སྐྱོང་སྤུན་གཉིས་ལ་གླང་པོ་ཆེ་མ་བབས་པར་</s>
<s id="148:2">ནང་དུ་ཤོག་ཤིག་ཅེས་བསྒོ་བ་དང་།</s>
<s id="148:3">གླང་པོ་སྐྱོང་སྤུན་གཉིས་གླང་པོ་ཆེ་ལ་ཞོན་ཏེ།</s>
</p><p id="149">
<s id="149:1">ཕོ་བྲང་གི་ནང་དུ་འོངས་ནས་གདོད་བབས་སོ། །</s>
</p><p id="150">
<s id="150:1">དེ་ [280a.1]ནས་རྒྱལ་པོ་ལ་ཕྱག་བྱས་ཏེ། </s>
</p><p id="151">
<s id="151:1">བདེ་བར་གྱུར་ཅིག་ཅེས་སྨྲས་པ་དང་།</s>
<s id="151:2">རྒྱལ་པོ་རབ་ཏུ་དགའ་སྟེ།</s>
</p><p id="152">
<s id="152:1">སྟན་བཏིང་བ་ལ་འདུག་ཏུ་བཅུག་སྟེ། </s>
</p><p id="153">
<s id="153:1">བཟའ་བ་དང་། བཏུང་བ་བྱིན་ཏོ། །</s>
</p><p id="154">
<s id="154:1">དེ་སྐད་ཅེས་སྨྲས་པ་དང་།</s>
<s id="154:2">འོག་ཏུ་ཕྱིར་འགྲོ་ཞེས་བྱས་པ་ [280a.2]དང་།</s>
<s id="154:3">གླང་པོ་སྐྱོང་ལ་གསེར་གྱི་གླང་པོ་ཞོག་ལ་ཁྱེད་ཅག་ཕྱིར་དེང་ཤིག་ཅེས་བསྒོའོ། །</s>
<s id="154:4">དེ་ནས་གླང་པོ་སྐྱོང་ཡང་རྒྱལ་པོའི་བཀའ་བཞིན་གླང་པོ་ཆེ་ཕྱིར་བཞག་ནས</s>
</p><p id="155">
<s id="155:1">སྤུན་གཉིས་རྐང་པས་སོང་སྟེ། སྒོར་ཕྱིན་པ་ཙམ་ན་</s>
</p><p id="156">
<s id="156:1">རིང་པོར་མ་ལོན་པར་</s>
<s id="156:2">གླང་པོ་ཆེ་དེ་ [280a.3]ཡང་དེ་ཉིད་དུ་སའི་འོག་ཏུ་ནུབ་ནས་</s>
<s id="156:3">སྒོའི་ཕྱི་རོལ་ཏུ་གླང་པོ་སྐྱོང་གི་དྲུང་དུ་བྱུང་ངོ་། །</s>
</p><p id="157">
<s id="157:1">གླང་པོ་སྐྱོང་སྤུན་གཉིས་དེ་ལ་ཕྱིར་ཞོན་ཏེ། </s>
</p><p id="158">
<s id="158:1">ཁྱིམ་དུ་སོང་ནས་</s>
<s id="158:2">འདི་སྙམ་དུ་སེམས་སོ། །</s>
</p><p id="159">
<s id="159:1">རྒྱལ་པོ་ཡང་ཆོས་བཞིན་དུ་བྱེད་པ་མ་ཡིན་ཏེ། </s>
</p><p id="160">
<s id="160:1">མ་ཉེས་པ་དག་ཀྱང་ཁྲིམས་དང་སྦྱར་བས། [280a.4]བདག་གིས་ཀྱང་མ་སྟེར་ན། </s>
</p><p id="161">
<s id="161:1">གླང་པོ་ཆེ་འདིའི་ཕྱིར་སྲོག་ལ་རྒལ་བར་འོང་གིས་</s>
<s id="161:2">ད་ལྟར་བཅོམ་ལྡན་འདས་འཇིག་རྟེན་ན་</s>
<s id="161:3">འགྲོ་བ་མང་པོ་ལ་བདེ་བའི་དོན་མཛད་པ་</s>
<s id="161:4">དེའི་དྲུང་དུ་སོང་ལ། ཁྱིམ་ནས་རབ་ཏུ་བྱུང་ཞིང་ཚངས་པར་སྤྱོད་པ་ལ་དགའ་བར་བྱའོ་སྙམ་བསམས་ནས་</s>
</p><p id="162">
<s id="162:1">ཕ་མ་ [280a.5]ལ་རབ་ཏུ་བྱུང་བར་གསོལ་པ་དང་</s>
<s id="162:2">ཕ་མས་ཀྱང་རབ་ཏུ་བྱུང་བར་གནང་ནས།</s>
</p><p id="163">
<s id="163:1">འཕྱི་ཕྱག་འཚལ་ཏེ་</s>
</p><p id="164">
<s id="164:1">གསེར་གྱི་གླང་པོ་ཆེ་ལ་ཞོན་ནས་</s>
</p><p id="165">
<s id="165:1">རྒྱལ་བུ་རྒྱལ་བྱེད་ཀྱི་ཚལ་གང་ན་བར་སོང་ངོ་</s>
<s id="165:2">བཅོམ་ལྡན་འདས་ཀྱི་སྤྱན་སྔར་ཕྱིན་པ་དང་ཞབས་ལ་མགོ་བོས་ཕྱག་འཚལ་ནས</s>
</p><p id="166">
<s id="166:1">ཇི་ལྟར་གྱུར་ [280a.6]པ་རྒྱས་པར་གསོལ་པ་དང་།</s>
<s id="166:2">བཅོམ་ལྡན་འདས་ཀྱིས་ལེགས་པར་འོངས་སོ་ཞེས་བཀའ་སྩལ་པས།</s>
<s id="166:3">སྐྲ་དང་ཁ་སྤུ་རང་བྱི་སྟེ།</s>
</p><p id="167">
<s id="167:1">དགེ་སློང་དུ་གྱུར་ཏོ། །</s>
</p><p id="168">
<s id="168:1">དེ་ལ་བཅོམ་ལྡན་འདས་ཀྱིས་བདེན་པ་བཞིའི་ཆོས་ཅི་རིགས་པར་བསྟན་པས་</s>
<s id="168:2">དགྲ་བཅོམ་པར་གྱུར་ཏོ། །</s>
</p><p id="169">
<s id="169:1">དགེ་ [280a.7]སློང་གླང་པོ་སྐྱོང་ཡང་དགེ་སློང་གྲོགས་གཞན་དང་ལྷན་ཅིག་གང་ན་འདུག་ཀྱང་རུང་སྟེ། </s>
</p><p id="170">
<s id="170:1">གསེར་གྱི་གླང་པོ་ཆེ་རྟག་ཏུ་དྲུང་ན་འདུག་གོ། །</s>
</p><p id="171">
<s id="171:1">དེའི་ཚེ་མཉན་དུ་ཡོད་པ་ན་འཁོད་པ་རྣམས་ཀྱིས་</s>
<s id="171:2">གསེར་གྱི་གླང་པོ་ཆེ་བལྟ་བའི་ཕྱིར་མི་ཐམས་ཅད་འདུ་བར་གྱུར་ཏེ།</s>
</p><p id="172">
<s id="172:1">རྣལ་འབྱོར་ [280b.1]སྤྱོད་པ་ལ་འདུ་འཛི་མང་བར་གྱུར་ཏོ། །</s>
</p><p id="173">
<s id="173:1">དགེ་སློང་དེ་དག་གིས་བཅོམ་ལྡན་འདས་ལ་གསོལ་ནས། </s>
</p><p id="174">
<s id="174:1">བཅོམ་ལྡན་འདས་ཀྱིས་དེའི་ཕྱིར་དགེ་སློང་གླང་པོ་སྐྱོང་ལ་འདི་སྐད་ཅེས་བཀའ་སྩལ་ཏོ། །</s>
</p><p id="175">
<s id="175:1">ཁྱོད་ཀྱི་གླང་པོ་ཆེ་ལ་བལྟ་བས་མང་པོ་མི་དབེན་པར་གྱུར་གྱིས།</s>
<s id="175:2">མྱུར་ [280b.2]དུ་སྤོང་ཤིག་ཅེས་བཀའ་སྩལ་པ་དང་།</s>
<s id="175:3">གླང་པོ་སྐྱོང་གིས་གསོལ་པ།</s>
<s id="175:4">བདག་གིས་ཀྱང་ཐོག་མ་ནས་སྤངས་པར་བསམས་ན</s>
</p><p id="176">
<s id="176:1">འགྲོར་མ་བཏུབ་བོ། །</s>
<s id="176:2">བཅོམ་ལྡན་འདས་ཀྱིས་བཀའ་སྩལ་པ།</s>
<s id="176:3">ཁྱོད་གླང་པོ་ཆེ་ལ་ལན་གསུམ་གྱི་བར་དུ་འདི་སྐད་ཅེས་སྨྲོས་ [280b.3]ཤིག །</s>
<s id="176:4">ང་ནི་སྐྱེ་བའི་ཕྱོགས་ཟད་དེ་</s>
</p><p id="177">
<s id="177:1">ད་ཕྱིན་ཅད་མི་དགོས་ཀྱི་སྨྲོས་ཤིག་དང་</s>
<s id="177:2">མེད་པར་འགྱུར་རོ། །</s>
<s id="177:3">གླང་པོ་སྐྱོང་གིས་ཀྱང་བཅོམ་ལྡན་འདས་ཀྱིས་བཀའ་སྩལ་པ་བཞིན་དུ་</s>
<s id="177:4">གླང་པོ་ཆེ་ལ་མི་དགོས་ཞེས་ལན་གསུམ་གྱི་བར་དུ་སྨྲས་པས་</s>
<s id="177:5">གསེར་གྱི་གླང་པོ་ཆེ་ཡང་སའི་ནང་དུ་ནུབ་བོ། །</s>
<s id="177:6">[280b.4]དགེ་སློང་དག་ངོ་མཚར་དུ་གྱུར་ནས</s>
</p><p id="178">
<s id="178:1">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
</p><p id="179">
<s id="179:1">དགེ་སློང་གླང་པོ་སྐྱོང་འདིས་སྔོན་བསོད་ནམས་ཀྱི་ཞིང་ཅི་ལྟ་བུ་ལ་དགེ་བའི་རྩ་བ་ཅི་ལྟ་བུ་ཞིག་བསྐྱེད་ན་</s>
<s id="179:2">འདི་ལྟ་བུའི་འབྲས་བུ་རྣམ་པར་སྨིན་པར་གྱུར།</s>
</p><p id="180">
<s id="180:1">བཅོམ་ལྡན་འདས་ཀྱིས་ [280b.5]ཀུན་དགའ་བོ་དང་དགེ་སློང་རྣམས་ལ་འདི་སྐད་ཅེས་བཀའ་སྩལ་ཏོ། །</s>
</p><p id="181">
<s id="181:1">སོ་སོའི་སྐྱེ་བོ་གང་ཡང་རུང་བ་</s>
<s id="181:2">དཀོན་མཆོག་གསུམ་གྱི་བསོད་ནམས་ཀྱི་ཞིང་ལ།</s>
<s id="181:3">དགེ་བའི་ས་བོན་ཅུང་ཟད་ཅིག་བཏབ་ན་</s>
</p><p id="182">
<s id="182:1">འབྲས་བུ་ཚད་མེད་པ་ཐོབ་པར་འགྱུར་རོ། །</s>
<s id="182:2">སྔོན་འདས་པའི་དུས་ [280b.6]ན་</s>
<s id="182:3">སངས་རྒྱས་འོད་སྲུང་འཇིག་རྟེན་དུ་གཤེགས་པའི་ཚེ་</s>
<s id="182:4">མི་ཚེ་ནི་ལོ་སྟོང་ཕྲག་ཉི་ཤུའི་བར་དུ་གནས་སོ། །</s>
</p><p id="183">
<s id="183:1">སངས་རྒྱས་དེ་སེམས་ཅན་གྱི་དོན་བྱས་ནས། </s>
</p><p id="184">
<s id="184:1">མྱ་ངན་ལས་འདས་པའི་འོག་ཏུ་</s>
<s id="184:2">རིང་བསྲེལ་ལ་མཆོད་རྟེན་མང་དུ་བྱས་སོ། །</s>
</p><p id="185">
<s id="185:1">དེའི་ཚེ་མཆོད་རྟེན་གཅིག་གི་ [280b.7]ནང་ན་</s>
<s id="185:2">བྱང་ཆུབ་སེམས་དཔའ་ཐོག་མ་དགའ་ལྡན་གྱི་གནས་ནས་བབས་ཏེ།</s>
</p><p id="186">
<s id="186:1">ཡུམ་གྱི་ལྷུམས་སུ་གཤེགས་པའི་ཚེ། བཅིབས་པ་གླང་པོ་ཆེ་དེའི་མཆོད་རྟེན་ཞིག་ཀྱང་ཡོད་དེ། </s>
</p><p id="187">
<s id="187:1">དེའི་ཚེ་གླང་པོ་ཆེའི་གཟུགས་ཅུང་ཟད་ཅིག་ཞིག་ནས། </s>
</p><p id="188">
<s id="188:1">དེ་ལ་མི་ཞིག་ཕྱག་ [281a.1]འཚལ་དུ་འོངས་ནས། </s>
</p><p id="189">
<s id="189:1">གླང་པོ་ཆེ་ཅུང་ཟད་ཅིག་ཞིག་པ་དེ་མཐོང་ནས་</s>
<s id="189:2">དེ་འདི་སྙམ་དུ་བསམས་སོ། །</s>
</p><p id="190">
<s id="190:1">འདི་ནི་བྱང་ཆུབ་སེམས་དཔའི་བཅིབས་པའི་ཐེག་པ་ཡིན་ཏེ། </s>
</p><p id="191">
<s id="191:1">འདི་ལྟར་ཞིག་པར་གྱུར་གྱི་</s>
<s id="191:2">བདག་གིས་སླར་གསོ་སྙམ་བསམས་ནས།</s>
</p><p id="192">
<s id="192:1">[281a.2]འཇིམ་པ་ཞིག་སྦྱར་ཏེ་</s>
</p><p id="193">
<s id="193:1">བསྐུས་པའི་སྟེང་དུ་ལྡོང་རོས་ཀྱིས་བསྐུས་ནས་</s>
<s id="193:2">འདི་སྐད་ཅེས་སྨོན་ལམ་བཏབ་བོ། །</s>
<s id="193:3">བདག་མ་འོངས་པའི་དུས་སུ་རྟག་ཏུ་ཆོ་རིགས་བཙུན་ཞིང་</s>
<s id="193:4">ལོངས་སྤྱོད་ཟད་མི་ཤེས་པ་དང་ལྡན་པར་ཤོག་ཤིག་ཅེས་སྨོན་ལམ་བཏབ་བོ། །</s>
<s id="193:5">མི་དེ་ཚེ་འཕོས་ནས་</s>
</p><p id="194">
<s id="194:1">མཐོ་ [281a.3]རིས་ཀྱི་ལྷར་སྐྱེས་ཏེ</s>
</p><p id="195">
<s id="195:1">ལྷ་ལས་ཚེའི་དུས་བྱས་ནས་</s>
<s id="195:2">མིའི་འཇིག་རྟེན་དུ་སྐྱེས་ཏེ།</s>
</p><p id="196">
<s id="196:1">རྟག་ཏུ་ཆོ་རིགས་བཙུན་པ་དང་། ལོངས་སྤྱོད་དང་ལྡན་ཞིང་།</s>
<s id="196:2">བྱད་གཟུགས་འཕགས་པར་བཟང་སྟེ།</s>
</p><p id="197">
<s id="197:1">གསེར་གྱི་གླང་པོ་ཆེ་རྟག་ཏུ་བསྲུངས་པར་གྱུར་ཏོ། །</s>
</p><p id="198">
<s id="198:1">བཅོམ་ལྡན་ [281a.4]འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
<s id="198:2">དེའི་ཚེ་དེའི་དུས་ན་གླང་པོ་ཆེ་གསོས་པའི་མི་དེ་ནི་</s>
<s id="198:3">ད་ལྟར་དགེ་སློང་གླང་པོ་སྐྱོང་ཡིན་ནོ། །</s>
</p><p id="199">
<s id="199:1">དེའི་ཚེ་གླང་པོ་ཆེ་གསོས་པ་</s>
<s id="199:2">དེ་ཚུན་ཅད་ལྷ་དང་མིའི་ནང་ན་ལོངས་སྤྱོད་ཆེན་པོ་དང་ལྡན་པར་གྱུར་ཏོ། །</s>
</p><p id="200">
<s id="200:1">དཀོན་མཆོག་གསུམ་ལ་ [281a.5]གུས་ཤིང་བསྟི་སྟང་བྱས་པས་</s>
<s id="200:2">ད་ལྟར་ང་དང་ཕྲད་ནས་བསྟན་པ་ལ་རབ་ཏུ་བྱུང་སྟེ།</s>
</p><p id="201">
<s id="201:1">སེམས་ཀྱི་དྲི་མ་ཀུན་ཟད་དེ། </s>
</p><p id="202">
<s id="202:1">དགྲ་བཅོམ་པར་གྱུར་ཏོ། །</s>
</p><p id="203">
<s id="203:1">ཚེ་དང་ལྡན་པ་ཀུན་དགའ་བོ་དང་། འཁོར་མང་པོ་རྣམས་</s>
<s id="203:2">བཅོམ་ལྡན་འདས་ཀྱིས་གསུངས་པ་འདི་ཐོས་ནས་</s>
<s id="203:3">ཐམས་ཅད་ [281a.6]ཀྱིས་དོན་རྟོགས་ཤིང་ཁོང་དུ་ཆུད་དེ།</s>
</p><p id="204">
<s id="204:1">ལ་ལ་ནི་རྒྱུན་དུ་ཞུགས་པ་དང་། ལན་ཅིག་ཕྱིར་ལྡོག་པ་དང་། ཕྱིར་མི་ལྡོག་པ་དང་། དགྲ་བཅོམ་པ་ཡང་ཐོབ་པར་གྱུར་ཏོ། །</s>
</p><p id="205">
<s id="205:1">ཁ་ཅིག་ནི་བླ་ན་མེད་པའི་བྱང་ཆུབ་ཏུ་སེམས་བསྐྱེད་དེ། </s>
</p><p id="206">
<s id="206:1">ཕྱིར་མི་ལྡོག་པའི་ས་ལ་གནས་ [281a.7]སོ། །</s>
</p><p id="207">
<s id="207:1">བཅོམ་ལྡན་འདས་ཀྱིས་གསུངས་པ་ལ་འཁོར་མང་པོ་མངོན་པར་དགའ་ནས་རྗེས་སུ་ཡི་རང་ངོ་། །</s>
</p><p id="208">
<s id="208:1">གླང་པོ་སྐྱོང་གི་ལེའུ་སྟེ་བཞི་བཅུ་གཉིས་པའོ།། །།</s>
</p><p id="209">
<s id="209:1">བམ་པོ་བཅུ་གཉིས་པ། </s>
<s id="209:2">འདི་སྐད་བདག་གིས་ཐོས་པའི་དུས་གཅིག་ན། </s>
<s id="209:3">[281b.1]བཅོམ་ལྡན་འདས་མཉན་ཡོད་ན། </s>
<s id="209:4">རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</s>
<s id="209:5">དེའི་ཚེ་བཅོམ་ལྡན་འདས་ཀྱིས་ཀུན་དགའ་བོ་ཞབས་འབྲིང་དུ་ཁྲིད་དེ། </s>
<s id="209:6">བསོད་སྙོམས་ལ་གཤེགས་པ་ན། </s>
<s id="209:7">བཅོམ་ལྡན་འདས་གསོལ་བའི་ [281b.2]ན་བཟའ་རྡོལ་བ་ཅུང་ཟད་ཅིག་ཡོད་དེ། </s>
<s id="209:8">དེ་ཡང་སེམས་ཅན་འདུལ་བར་རིགས་པའི་དོན་དུ་དགོངས་སོ། །</s>
<s id="209:9">བསོད་སྙོམས་བསླངས་ནས་སླར་གཤེགས་པའི་ཚེ། </s>
<s id="209:10">བྲམ་ཟེ་ཞིག་འོངས་ནས། </s>
<s id="209:11">བཅོམ་ལྡན་འདས་ལ་སྤྱི་བོས་ཕྱག་འཚལ་ནས། </s>
<s id="209:12">བཅོམ་ལྡན་འདས་ [281b.3]ཀྱི་མཚན་ལྷང་ངེ་ལྷན་ནེར་གསལ་བ་ལ་བརྟགས་ནས། </s>
<s id="209:13">བཅོམ་ལྡན་འདས་ཀྱི་ན་བཟའ་ཅུང་ཟད་ཅིག་རྡོལ་བ་མཐོང་ནས་སྦྱིན་པ་བྱ་བར་བསམས་ཏེ། </s>
<s id="209:14">ཁྱིམ་ན་རས་དཀར་པོ་ཞིག་ཡོད་པ་ལས་དུམ་བུ་གཅིག་བཅད་ནས། </s>
<s id="209:15">བཅོམ་ལྡན་འདས་ལ་ཕུལ་ཏེ། </s>
<s id="209:16">[281b.4]རས་ཀྱི་དུམ་བུ་འདིས་ན་བཟའ་ཞིག་ལྷན་པ་མཛོད་ཅིག་ཅེས་གསོལ་ཏོ། །</s>
<s id="209:17">བཅོམ་ལྡན་འདས་ཀྱིས་ཀྱང་དེ་ལ་ཐུགས་བརྩེ་བའི་སླད་དུ་བཞེས་པ་དང་། </s>
<s id="209:18">བྲམ་ཟེ་རབ་ཏུ་དགའ་ནས་མགུ་རངས་པར་གྱུར་ཏོ། །</s>
<s id="209:19">བཅོམ་ལྡན་འདས་ཀྱིས་དེ་ལ་ཐུགས་བརྩེ་བའི་སླད་དུ་ལུང་ [281b.5]བསྟན་ཏེ། </s>
<s id="209:20">བྲམ་ཟེ་ཁྱོད་མ་འོངས་པའི་དུས་ན་བསྐལ་པ་གྲངས་མེད་པ་བརྒྱ་འདས་ནས་མངོན་པར་འཚང་རྒྱ་སྟེ། </s>
<s id="209:21">མཚན་ཡང་མངོན་པར་ཤེས་པ་བཟང་པོ་ཞེས་བྱ་སྟེ། </s>
<s id="209:22">སྟོབས་བཅུ་རྫོགས་པར་འགྱུར་རོ་ཞེས་ལུང་བསྟན་པ་དང་། </s>
<s id="209:23">རབ་ཏུ་དགའ་ནས་སོང་ངོ་། །</s>
<s id="209:24">དེའི་ [281b.6]ཚེ་ཡུལ་དེ་ན་ཆོ་རིགས་བཙུན་པའི་ཚོང་དཔོན་དང་། </s>
<s id="209:25">ཁྱིམ་བདག་ལ་སོགས་པས་འདི་སྙམ་དུ་བསམ་མོ། །</s>
<s id="209:26">ཅིའི་སླད་དུ་བཅོམ་ལྡན་འདས་སྦྱིན་པ་ཅུང་ཟད་ཙམ་གྱི་ལན་རབ་ཏུ་ཆེ་བ་བྱིན་སྙམ་བསམས་ནས</s>
<s id="209:27">སོ་སོ་ནས་རས་དཀར་པོ་བཤམས་ནས། </s>
<s id="209:28">དེ་བཞིན་གཤེགས་ [281b.7]པའི་ན་བཟའ་རྣམ་པ་སྣ་ཚོགས་བྱས་ནས། </s>
<s id="209:29">སངས་རྒྱས་ལ་ཕུལ་ལོ། །</s>
<s id="209:30">ཀུན་དགའ་བོས་བཅོམ་ལྡན་འདས་ལ་གསོལ་པ།</s>
<s id="209:31">བཅོམ་ལྡན་འདས་ཀྱིས་སྔོན་དགེ་བའི་རྩ་བ་ཅི་ཞིག་མཛད་ན།</s>
<s id="209:32">ཐམས་ཅད་ཀྱིས་ན་བཟའ་མང་པོ་ཕུལ་ཞེས་གསོལ་པ་དང་། </s>
<s id="209:33">བཅོམ་ [282a.1]ལྡན་འདས་ཀྱིས་འདི་སྐད་ཅེས་བཀའ་སྩལ་ཏོ། །</s>
<s id="209:34">ཁྱོད་ལེགས་པར་ཉོན་ལ་ཡིད་ལ་ཟུང་ཤིག་དང་ཁྱོད་ལ་བསྟན་པར་བྱའོ། །</s>
<s id="209:35">སྔོན་འདས་པའི་དུས་བསྐལ་པ་གྲངས་མེད་ཚད་མེད་པའི་ཕ་རོལ་ན། </s>
<s id="209:36">སངས་རྒྱས་རྣམ་པར་གཟིགས་ཞེས་བྱ་བ་འཇིག་ [282a.2]རྟེན་དུ་གཤེགས་ཏེ། </s>
<s id="209:37">འཁོར་སྟོང་ཕྲག་དགུ་བཅུ་དང་།  ལྷན་ཅིག་ཏུ་བཞུགས་སོ། །</s>
<s id="209:38">དེའི་ཚེ་རྒྱལ་པོ་ནི་བན་དུ་ཞེས་བྱ་སྟེ། </s>
<s id="209:39">དེའི་ཚེ་བློན་པོ་ཆེན་པོ་གཅིག་གིས་སངས་རྒྱས་དང་དགེ་འདུན་དང་བཅས་ཏེ།  ཟླ་བ་གསུམ་གྱི་བར་དུ་བཞུགས་པར་སྤྱན་དྲངས་ནས།</s>
<s id="209:40">[282a.3]བཅོམ་ལྡན་འདས་ཀྱིས་ཀྱང་དེ་བཞིན་དུ་གནང་བ་དང་། </s>
<s id="209:41">བློན་པོ་དེ་ཕྱིར་ཁྱིམ་དུ་འོངས་ནས། </s>
<s id="209:42">ཡོ་བྱད་རྣམས་སྦྱོར་ཞིང་ཤོམ་མོ། །</s>
<s id="209:43">དེའི་ཚེ་རྒྱལ་པོས་ཀྱང་སངས་རྒྱས་དང་།  དགེ་འདུན་སྤྱན་དྲང་བར་བསམས་ཏེ།</s>
<s id="209:44">སངས་རྒྱས་གང་ན་བར་སོང་སྟེ་ཕྱིན་པ་དང་། [282a.4]</s>
<s id="209:45">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
<s id="209:46">བཙུན་པ་བཅོམ་ལྡན་འདས་དང་། </s>
<s id="209:47">འཕགས་པའི་དགེ་འདུན་དང་བཅས་ཏེ། </s>
<s id="209:48">ཟླ་བ་གསུམ་གྱི་བར་དུ་བདག་གི་མཆོད་པ་བཞེས་ཤིག་ཅེས་གསོལ་པ་དང་། </s>
<s id="209:49">བཅོམ་ལྡན་འདས་ཀྱིས་རྒྱལ་པོ་ལ་འདི་སྐད་ཅེས་ [282a.5]བཀའ་སྩལ་ཏོ། །</s>
<s id="209:50">ངས་སྔར་བློན་པོ་ཆེན་པོས་སྤྱན་དྲངས་པས་གཤེགས་པར་བྱས་ཏེ། </s>
<s id="209:51">སྐྱེས་བུ་ཆེན་པོའི་ཆོས་ཀྱི་སྔར་གནང་བ་ལས་འགལ་བར་བྱར་མི་རུང་ངོ་། །</s>
<s id="209:52">དེ་ནས་རྒྱལ་པོ་ཕྱིར་ཕོ་བྲང་དུ་འོངས་ཏེ། </s>
<s id="209:53">བློན་པོ་ཆེན་པོ་ལ་འདི་སྐད་ཅེས་བསྒོའོ། །</s>
<s id="209:54">ཡུལ་འདི་ན་ [282a.6]ང་ལས་ཆེ་བ་མེད་དེ། </s>
<s id="209:55">བཅོམ་ལྡན་འདས་ངའི་ཡུལ་ན་བཞུགས་པ། </s>
<s id="209:56">ངས་སྔར་མཆོད་པ་བྱ་བར་བསམས་ཏེ། </s>
<s id="209:57">སྤྱན་དྲངས་ནས་སྔར་ཁྱོད་ཀྱིས་སྤྱན་དྲངས་ཀྱི་ཁྱོད་རེ་ཞིག་སྡོད་ཅིག་</s>
<s id="209:58">ངས་སྔར་སྤྱན་དྲངས་པའི་འོག་ཏུ་ཁྱོད་ཀྱིས་སྤྱན་དྲོངས་ཤིག་ཅེས་བསྒོ་བ་དང་། [282a.7]</s>
<s id="209:59">བློན་པོ་དེས་རྒྱལ་པོ་ལ་འདི་སྐད་ཅེས་གསོལ་ཏོ། །</s>
<s id="209:60">ལྷ་ཁྱོད་ཀྱིས་བདག་གི་ལུས་དང་སྲོག་ཀྱང་མི་ཉེས་པར་གཉའ་སྤྱོད་ལ། </s>
<s id="209:61">དེ་བཞིན་གཤེགས་པ་ཡང་རྟག་པར་བཞུགས་པ་དང་། </s>
<s id="209:62">རྒྱལ་པོའི་ཡུལ་ཡང་རྟག་ཏུ་བདེ་སྐྱིད་ཅིང་ཡི་འགྲོག་མི་འབྱུང་ཞིང་</s>
<s id="209:63">གཉའ་ [282b.1]སྤྱོད་ན་བདག་ཀྱང་རེ་ཤིག་སྡོད་དོ་ཞེས་གསོལ་པ་དང་།</s>
<s id="209:64">རྒྱལ་པོས་འདི་ནི་མི་རུང་སྙམ་བསམས་ནས་</s>
<s id="209:65">བདག་ཅག་གཉིས་ཉིན་རེས་ཀྱི་སྤྱན་དྲང་ངོ་ཞེས་བསྒོ་ནས་ ཉི་མ་གཅིག་ནི་རྒྱལ་པོས་སྤྱན་དྲངས།  ཉི་མ་གཅིག་ནི་བློན་པོས་སྤྱན་དྲངས་ཏེ།</s>
<s id="209:66">གཉི་གའི་རེ་བ་བསྐངས་སོ། ། </s>
<s id="209:67">[282b.2]དེའི་ཚེ་བློན་པོ་ཆེན་པོ་དེས་དེ་བཞིན་གཤེགས་པ་ལ་ཆོས་གོས་སྨད་གསུམ་ཕུལ་ནས་</s>
<s id="209:68">དགེ་སློང་གི་དགེ་འདུན་སྟོང་ཕྲག་དགུ་བཅུ་རྣམས་ལ་ཡང་ཆོས་གོས་བདུན་པ་རེ་རེ་སྦྱར་ཏེ་ཕུལ་ལོ། །</s>
<s id="209:69">ཀུན་དགའ་བོ་དེའི་ཚེ་དེའི་དུས་ན་བློན་པོ་ཆེན་པོས་ཆོས་གོས་སྦྱར་ཏེ</s>
<s id="209:70">སངས་རྒྱས་ [282b.3]དང་དགེ་འདུན་རྣམས་ལ་ཕུལ་བ་དེ་གཞན་དུ་མ་སེམས་ཤིག །</s>
<s id="209:71">དེ་ནི་ད་ལྟར་ང་ཡིན་ནོ། །</s>
<s id="209:72">ང་ནི་སྐྱེ་བ་ཐམས་ཅད་དུ་བསོད་ནམས་བྱེད་པ་ལ་སྐྱོ་བ་མེད་པས་དེ་དག་ཐམས་ཅད་ཀྱི་རྣམ་པར་སྨིན་པ་ཡང་མྱོང་ནས་ཆུད་མ་ཟོས་སོ། །</s>
<s id="209:73">ཀུན་དགའ་བོ་ལ་སོགས་པ་འཁོར་མང་པོ་ [282b.4]རྣམས་བཅོམ་ལྡན་འདས་ཀྱིས་གསུངས་པ་ཐོས་ནས། </s>
<s id="209:74">བསོད་ནམས་ཀྱི་ལས་བྱེད་པ་ལ་བརྩོན་པར་གྱུར་ཏེ། </s>
<s id="209:75">མངོན་པར་དགའ་ནས་རྗེས་སུ་ཡི་རང་ངོ་། །</s>
<s id="209:76">བྲམ་ཟེས་ལྷན་པ་ཕུལ་བའི་ལེའུ་སྟེ་བཞི་བཅུ་གསུམ་པའོ།། །།</s>
</p><p id="210">
<s id="210:1">འདི་སྐད་ [282b.5]བདག་གིས་ཐོས་པའི་དུས་གཅིག་ན། </s>
<s id="210:2">བཅོམ་ལྡན་འདས་མཉན་ཡོད་ན། </s>
<s id="210:3">རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</s>
<s id="210:4">དེའི་ཚེ་དགེ་སློང་དག་དབྱར་ཚུལ་ལས་བྱུང་ནས། </s>
<s id="210:5">བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ [282b.6]ནས། </s>
<s id="210:6">བཅོམ་ལྡན་འདས་ལ་ཕྱག་འཚལ་ནས་སྙུན་མི་མངའ་འམ་ཞེས་སྙུན་གསོལ་ཏོ། །</s>
<s id="210:7">བཅོམ་ལྡན་འདས་ཀྱིས་ཀྱང་བྱམས་པའི་ཐུགས་ཀྱིས་སྤྲོ་བ་བསྐྱེད་དེ། </s>
<s id="210:8">དགེ་སློང་ཁྱོད་སྡུག་བསྔལ་བར་མ་གྱུར་ཏམ། </s>
<s id="210:9">ཞེས་ཤིན་ཏུ་ཐུགས་བརྩེ་ཞིང་བྱམས་པའི་ཐུགས་ [282b.7]ཀྱིས་བཀའ་སྩལ་པ་དང་།</s>
<s id="210:10">ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
<s id="210:11">འདི་ལྟར་བཅོམ་ལྡན་འདས་ཀྱིས་དགེ་སློང་དག་ལ་ཐུགས་བརྩེ་ཞིང་བྱམས་པའི་ཐུགས་བསྐྱེད་ནས་ཡུན་ཅི་སྲིད་ཅིག་ལགས། </s>
<s id="210:12">བཅོམ་ལྡན་འདས་ཀྱིས་ཀུན་ [283a.1]དགའ་བོ་ལ་བཀའ་སྩལ་པ།</s>
<s id="210:13">ཁྱོད་ཤེས་པར་འདོད་ན་ཁྱོད་ལ་བསྟན་པར་བྱའོ། །</s>
<s id="210:14">སྔོན་འདས་པའི་དུས་བསྐལ་པ་གྲངས་མེད་པ་བརྗོད་དུ་མེད་པའི་ཕ་རོལ་ན། </s>
<s id="210:15">སྡིག་པ་བྱས་པའི་མི་གཉིས་ཤིག་སེམས་ཅན་དམྱལ་བར་ལྟུང་སྟེ། </s>
<s id="210:16">དམྱལ་བའི་སྲུང་ [283a.2]མས་ལྕགས་ཀྱི་ཤིང་རྟ་འདྲེན་དུ་བཅུག་ནས། </s>
<s id="210:17">ལྕགས་ཐོས་བརྡེགས་ཏེ།</s>
<s id="210:18">ཕན་ཚུན་དུ་མི་དལ་བར་རྒྱུག་ཏུ་བཅུག་གོ། །</s>
<s id="210:19">དེ་ལ་མི་གཅིག་སྟོབས་ཆུང་སྟེ། </s>
<s id="210:20">འདྲེན་མ་ནུས་ནས་འདུག་པ་དང་། </s>
<s id="210:21">ལྕགས་ཀྱི་ཐོ་བས་བརྡེགས་ཏེ། </s>
<s id="210:22">ཚེ་བརྗེས་ནས་ཕྱིར་སོས་སོ། ། </s>
<s id="210:23">[283a.3]གྲོགས་པོ་གཅིག་གིས་དེ་ལྟ་བུའི་སྡུག་བསྔལ་མཐོང་ནས། </s>
<s id="210:24">བྱམས་ཤིང་སྙིང་རྗེ་བའི་སེམས་བསྐྱེད་དོ། །</s>
<s id="210:25">དམྱལ་བའི་སྲུང་མ་ལ་འདི་སྐད་ཅེས་སྨྲས་སོ། །</s>
<s id="210:26">བདག་འབའ་ཞིག་གིས་ཤིང་རྟ་འདི་དྲང་གིས་མི་འདི་ཐོང་ཤིག་ཅེས་སྨྲས་པ་དང་། </s>
<s id="210:27">སྲུང་མ་ཁྲོས་ [283a.4]ནས་ལྕགས་ཀྱི་ཐོ་བས་བརྡེགས་ཏེ། </s>
<s id="210:28">དེར་ཚེ་འཕོས་པ་དང་།</s>
<s id="210:29">སུམ་ཅུ་རྩ་གསུམ་གྱི་ལྷར་སྐྱེས་སོ། །</s>
<s id="210:30">ཀུན་དགའ་བོ་དེའི་ཚེ་དེའི་དུས་ན་སེམས་ཅན་དམྱལ་བ་ན་འདུག་པ་ལས།</s>
<s id="210:31">བྱམས་ཞིང་སྙིང་བརྩེ་བའི་སེམས་བསྐྱེད་པ་དེ་ནི་ད་ལྟར་ང་ཡིན་ནོ། །</s>
<s id="210:32">ངས་ [283a.5]དེའི་ཚེ་སེམས་ཅན་དམྱལ་བ་ན་དེ་ལ་ཐོག་མར་སྙིང་བརྩེ་བའི་སེམས་བསྐྱེད་དེ། </s>
<s id="210:33">སེམས་ཅན་ཐམས་ཅད་ལ་ཡང་ད་ཙམ་གྱི་བར་དུ་ཐུགས་བརྩེ་ཞིང་བྱམས་པའི་སེམས་བསྐྱེད་དོ། །</s>
<s id="210:34">ཀུན་དགའ་བོ་དང་འཁོར་མང་པོ་རྣམས་བཅོམ་ལྡན་འདས་ཀྱིས་གསུངས་པ་ལ་ [283a.6]རྗེས་སུ་ཡི་རངས་ནས་མངོན་པར་དགའོ། །</s>
<s id="210:35">སངས་རྒྱས་ཐོག་མ་བྱམས་པའི་ཐུགས་བསྐྱེད་པའི་ལེའུ་སྟེ་བཞི་བཅུ་བཞི་པའོ།། །།</s>
</p><p id="211">
<s id="211:1">འདི་སྐད་བདག་གིས་ཐོས་པའི་དུས་གཅིག་ན། </s>
<s id="211:2">བཅོམ་ལྡན་འདས་མཉན་ཡོད་ན།</s>
<s id="211:3">རྒྱལ་བུ་རྒྱལ་ [283a.7]བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན།</s>
<s id="211:4">དགེ་སློང་ཆེན་པོའི་དགེ་འདུན་བརྒྱ་ཕྲག་ཕྱེད་དང་བཅུ་གསུམ་དང་། ཐབས་ཅིག་ཏུ་བཞུགས་སོ། །</s>
<s id="211:5">དེའི་ཚེ་བཅོམ་ལྡན་འདས་ཀྱིས་དགེ་སློང་དག་འཇོ་སྒེག་ཅིང་།  རྙེད་པ་དང་གྲགས་པ་ལ་ཆགས་ [283b.1]ནས།</s>
<s id="211:6">ལྷག་པར་བྱས་པ་མང་དུ་འཆང་ཞིང་། ཆོག་མི་ཤེས་པར་བསྩོགས་པར་གྱུར་པ། </s>
<s id="211:7">བཅོམ་ལྡན་འདས་ཀྱིས་གཟིགས་ནས། </s>
<s id="211:8">དགེ་སློང་རྣམས་རྙེད་པ་ལ་ཆགས་པའི་སྐྱོན་འདི་དག་གསུངས་སོ། །</s>
<s id="211:9">གང་རྙེད་པ་ལ་ཆགས་པ་ནི་ལུས་ཞིག་ནས་ཚེ་འཕོས་ [283b.2]མ་ཐག་ཏུ་ངན་སོང་གསུམ་དུ་ལྟུང་སྟེ། </s>
<s id="211:10">སྡུག་བསྔལ་ཚད་མེད་པ་མྱོང་བར་འགྱུར་རོ། །</s>
<s id="211:11">དེ་བས་ན་ངས་མངོན་དུ་དྲན་པ་སྔོན་འདས་པའི་དུས་ན། </s>
<s id="211:12">འདོད་པའི་དབང་གིས་ལྟུང་བར་གྱུར་ཏེ། </s>
<s id="211:13">སྡུག་བསྔལ་མང་པོ་མྱོང་ངོ་། །</s>
<s id="211:14">དེ་ནས་ཀུན་དགའ་བོས་པུས་མོ་ས་ལ་བཙུགས་ཏེ།  [283b.3]ཐལ་མོ་སྦྱར་ནས།</s>
<s id="211:15">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
<s id="211:16">སྔོན་བཅོམ་ལྡན་འདས་ལ་འདོད་པ་ལ་ཆགས་པའི་དབང་གིས་ལྟུང་བར་གྱུར་པ་ཅི་ལྟ་བུ་ལགས། </s>
<s id="211:17">བཅོམ་ལྡན་འདས་ཀྱིས་བཀའ་སྩལ་པ། </s>
<s id="211:18">སྔོན་འདས་པའི་དུས་ཀྱི་བསྐལ་པ་གྲངས་ [283b.4]མེད་ཚད་མེད་མཐའ་ཡས་བསམ་གྱིས་མི་ཁྱབ་དཔག་ཏུ་མེད་པའི་ཕ་རོལ་ན། </s>
<s id="211:19">འཛམ་བུའི་གླིང་འདིར་རྒྱལ་པོ་གུས་པ་དེ་ཞེས་བྱ་བ་འཛམ་བུའི་གླིང་གི་རྒྱལ་ཕྲན་བརྒྱད་ཁྲི་བཞི་སྟོང་ལ་དབང་བྱེད་དེ། </s>
<s id="211:20">བཙུན་མོ་དང་ཕོ་བྲང་སླས་ནི་སྟོང་ཕྲག་ཉི་ཤུ་ཡོད་དོ། །</s>
<s id="211:21">བློན་ [283b.5]པོ་ཆེན་པོ་ནི་སྟོང་ཕྲག་བཅུ་ཡོད་དོ། །</s>
<s id="211:22">དུས་གཞན་ཞིག་ན་རྒྱལ་པོའི་སྤྱི་བོ་ལ་སྒོ་ང་འདྲ་བའི་ཆུ་བུར་ཅིག་བྱུང་སྟེ། </s>
<s id="211:23">གསལ་བ་ཡོངས་སུ་དག་པ་ན་ཚ་མེད་དོ། །</s>
<s id="211:24">བགས་ཀྱིས་ཇེ་ཆེ་ཇེ་ཆེར་སྐྱེས་ཏེ། </s>
<s id="211:25">ཀུ་བ་ཙམ་དུ་གྱུར་པ་དང་བཀས་པ་ན། </s>
<s id="211:26">ནང་ནས་ [283b.6]ཁྱེའུ་བལྟ་ན་སྡུག་པ་མཚན་དང་ལྡན་པ་སྐྲ་མཐོན་མཐིང་དུ་འདུག་པ། </s>
<s id="211:27">ལུས་ཀྱི་མདོག་གསེར་ལྟ་བུར་འདུག་པ་ཞིག་བྱུང་བར་གྱུར་ཏེ། </s>
<s id="211:28">མཚན་མཁན་གྱིས་བལྟས་ནས་བུ་འདི་ནི་ངོ་མཚར་ཆེ་བའི་ཡོན་ཏན་གྱི་མཚན་དང་ལྡན་ཏེ། </s>
<s id="211:29">གདོན་མི་ཟ་བར་འཁོར་ལོས་ [283b.7]སྒྱུར་བའི་རྒྱལ་པོར་འགྱུར་ཞིང་གླིང་བཞི་ལ་དབང་བྱེད་པར་འགྱུར་རོ་ཞེས་སྨྲས་ནས། </s>
<s id="211:30">ཁྱེའུའི་མིང་ཡང་སྤྱི་བོ་སྐྱེས་ཞེས་བཏགས་སོ། །</s>
<s id="211:31">ཆེར་སྐྱེས་ནས་ཡོན་ཏན་དང་ལྡན་པས་རྒྱལ་པོས་ཀྱང་ཡུལ་གཅིག་གི་རྒྱལ་ཕྲན་དུ་བཅུག་གོ། །</s>
<s id="211:32">དུས་གཞན་ཞིག་ [284a.1]ན་རྒྱལ་པོ་ཆེན་པོ་ནད་ཀྱིས་བཏབ་པ་དང་། </s>
<s id="211:33">རྒྱལ་ཕྲན་ཀུན་འདུས་ནས་ནད་གཡོག་དང་དཔྱད་བྱས་ཀྱང་མ་ཕན་ཏེ། </s>
<s id="211:34">དེ་ཚེའི་དུས་བྱས་སོ། །</s>
<s id="211:35">དེ་ནས་རྒྱལ་ཕྲན་རྣམས་འདུས་ཏེ།  སྤྱི་བོ་སྐྱེས་ག་ན་འདུག་པར་སོང་ནས་ཕྱིན་པ་དང་།</s>
<s id="211:36">འདི་སྐད་ཅེས་ [284a.2]སྨྲས་སོ། །</s>
<s id="211:37">རྒྱལ་པོ་ཆེན་པོ་ནི་ཚེའི་དུས་བྱས་ཀྱིས། </s>
<s id="211:38">ཁྱོད་རྒྱལ་པོར་གཤེགས་སུ་གསོལ་ཞེས་སྨྲས་པ་དང་། </s>
<s id="211:39">སྤྱི་བོ་སྐྱེས་ཀྱིས་འདི་སྐད་ཅེས་སྨྲས་སོ། །</s>
<s id="211:40">གལ་ཏེ་ང་རྒྱལ་པོར་འགྱུར་བའི་བསོད་ནམས་དང་དབང་ཐང་ཞིག་ཡོད་ན། </s>
<s id="211:41">རྒྱལ་ཆེན་བཞི་དང་། བརྒྱ་ [284a.3]བྱིན་ལ་སོགས་པས་ང་ལ་གསོལ་བ་བཏབ་སྟེ།</s>
<s id="211:42">དབང་བསྐུར་བར་ཤོག་ཤིག་ཅེས་སྨྲས་མ་ཐག་ཏུ་རྒྱལ་ཆེན་བཞིའི་རྒྱལ་པོ་ཡང་བབས་ནས།</s>
<s id="211:43">རིན་པོ་ཆེའི་བུམ་པ་སྤོས་ཆུས་བཀང་བ་ཐོགས་ཏེ། </s>
<s id="211:44">སྤྱི་བོར་བླུགས་ནས་དབང་བསྐུར་རོ། །</s>
<s id="211:45">བརྒྱ་བྱིན་ལྷའི་དབང་པོ་ཡང་བབས་ [284a.4]ནས། </s>
<s id="211:46">རིན་པོ་ཆེའི་ཅོད་པན་ཕུལ་ཏེ། </s>
<s id="211:47">མགོ་ལ་བཞག་ནས་ཡོན་ཏན་བསྔགས་སོ། །</s>
<s id="211:48">དེ་ནས་རྒྱལ་ཕྲན་རྣམས་ཀྱིས་དབུས་ཀྱི་ཡུལ་ཆེན་པོར་གཤེགས་པར་གསོལ་པ་དང་། </s>
<s id="211:49">སྤྱི་བོ་སྐྱེས་ཀྱིས་ཡང་འདི་སྐད་ཅེས་སྨྲས་སོ། །</s>
<s id="211:50">བདག་ལ་རྒྱལ་པོར་འགྱུར་བའི་ [284a.5]དབང་ཐང་ཞིག་ཡོད་ན། </s>
<s id="211:51">ཡུལ་ས་ངའི་དྲུང་དུ་འོང་བའི་རིགས་ཀྱིས། ང་ཡུལ་ས་སྙེགས་སུ་མི་འགྲོའོ་ཞེས་སྨྲས་པ་དང་། </s>
<s id="211:52">དེ་མ་ཐག་ཏུ་ཡུལ་ཆེན་པོ་རྒྱལ་པོའི་ཕོ་བྲང་དང་། སྐྱེད་མོས་ཚལ་དང་། ཁྲུས་ཀྱི་རྫིང་བུ་ལ་སོགས་ཏེ། </s>
<s id="211:53">དགོས་པ་ཐམས་ཅད་དེར་ [284a.6]བྱུང་བར་གྱུར་ནས། </s>
<s id="211:54">གསེར་གྱི་འཁོར་ལོ་དང་། གླང་པོ་ཆེ་དང་། རྟ་རིན་པོ་ཆེ་དང་། བུད་མེད་རིན་པོ་ཆེ་དང་། བློན་པོ་རིན་པོ་ཆེ་དང་། ཁྱིམ་བདག་རིན་པོ་ཆེ་ལ་སོགས་པ་ཐམས་ཅད་འདུས་ནས་</s>
<s id="211:55">གླིང་བཞི་ལ་དབང་བྱེད་པའི་འཁོར་ལོས་སྒྱུར་བའི་རྒྱལ་པོར་གྱུར་ཏེ</s>
<s id="211:56">[284a.7]ཆོས་བཞིན་དུ་སྲིད་འཚོའོ། །</s>
<s id="211:57">དེ་ནས་མི་མང་པོ་དག་ས་བརྐོ་ཞིང་།  ཞིང་རྨོས་པ་མཐོང་ནས་བློན་པོ་རྣམས་ལ་འདི་དག་ཅི་བྱེད་ཅེས་བཀའ་སྩལ་པ་དང་།</s>
<s id="211:58">སྨྲས་པ་ཇི་ཙམ་དུ་སྲོག་དང་བཅས་པ།  ཐམས་ཅད་ཟས་ཀྱིས་འཚོ་བས་འདི་དག་ཀྱང་ཞིང་རྨོས་ནས་འཚོ་ [284b.1]བར་བྱེད་དོ། །</s>
<s id="211:59">དེ་ནས་རྒྱལ་པོས་འདི་སྐད་ཅེས་སྨྲས་སོ། །</s>
<s id="211:60">གལ་ཏེ་ང་ལ་རྒྱལ་པོར་གྱུར་བའི་བསོད་ནམས་ཀྱི་དབང་ཐང་ཞིག་ཡོད་ན། </s>
<s id="211:61">ལས་བྱ་མི་དགོས་པར་རོ་བརྒྱ་དང་ལྡན་པའི་ཁ་ཟས་རང་ཡོད་པར་གྱུར་ཏེ། </s>
<s id="211:62">ཐམས་ཅད་ཆོག་ཅིང་འགྲངས་ནས། </s>
<s id="211:63">བཀྲེས་པ་དང་། [284b.2]སྐོམ་པ་མེད་པར་གྱུར་ཅིག་ཅེས་སྨྲས་སོ། །</s>
<s id="211:64">དེ་སྐད་ཅེས་སྨྲས་མ་ཐག་ཏུ་བཟའ་བ་དང་། བཏུང་བ་ཡོད་པར་གྱུར་ཏོ། །</s>
<s id="211:65">དེ་ནས་ཡང་འཆག་ཏུ་སོང་སོང་བ་ལས་ཐག་པ་དག་ཅིག་འཁལ་བ་དང་འཐག་པ་མཐོང་ནས་འདི་དག་ཅི་བྱེད་ཅེས་དྲིས་པ་དང་། </s>
<s id="211:66">སྨྲས་པ་ཁ་ཟས་ [284b.3]ནི་རང་ཡོད་པར་གྱུར་ལ། </s>
<s id="211:67">ལུས་བརྒྱན་པའི་གོས་མེད་དེ</s>
<s id="211:68">འདི་དག་ནི་བགོ་བའི་གོས་བྱེད་དོ། །</s>
<s id="211:69">དེ་ནས་རྒྱལ་པོས་ཡང་འདི་སྐད་ཅེས་སྨྲས་སོ། །</s>
<s id="211:70">གལ་ཏེ་བདག་རྒྱལ་པོར་གྱུར་བའི་དབང་ཐང་ཞིག་ཡོད་ན་བགོ་བའི་གོས་རང་ཡོད་པར་གྱུར་ཏེ། </s>
<s id="211:71">དབུལ་ཕོངས་པ་ [284b.4]ཐམས་ཅད་ཀྱང་གོས་ཀྱིས་ཆོག་པར་ཤོག་ཤིག་ཅེས་སྨྲས་སོ། །</s>
<s id="211:72">དེ་སྐད་ཅེས་སྨྲས་མ་ཐག་ཏུ་ཤིང་ཐམས་ཅད་ལས་བགོ་བའི་གོས་ཁ་དོག་རྣམ་པ་སྣ་ཚོགས་དང་ལྡན་པར་རང་སྐྱེས་ཏེ། </s>
<s id="211:73">མི་ཐམས་ཅད་ཀྱི་བགོས་ཀྱང་ཟད་མི་ཤེས་པར་བྱུང་ངོ་། །</s>
<s id="211:74">དེ་ནས་ཡང་རྒྱལ་ [284b.5]པོ་འཆག་ཅིང་སོང་སོང་བ་ལས། </s>
<s id="211:75">མི་དག་རོལ་མོའི་ཆ་བྱད་ཐོགས་པ་མཐོང་ནས། </s>
<s id="211:76">འདི་དག་ཅི་ཡིན་ཞེས་དྲིས་པ་དང་།</s>
<s id="211:77">སྨྲས་པ་ཁ་ཟས་དང་བགོ་བའི་གོས་ནི་ཆོག་པར་ཡོད་ན།</s>
<s id="211:78">རོལ་མོ་མང་པོ་བྱེད་དེ་འདི་དག་རང་དགའ་ཞིང་རྩེ་བའི་རོལ་མོ་ཡིན་ནོ། །</s>
<s id="211:79">རྒྱལ་པོས་ [284b.6]སྨྲས་པ།</s>
<s id="211:80">གལ་ཏེ་བདག་ལ་རྒྱལ་པོའི་དབང་ཐང་ཞིག་ཡོད་ན།</s>
<s id="211:81">རོལ་མོ་དང་དམ་པའི་ཆ་བྱད་ཐམས་ཅད་རང་ཡོད་པར་གྱུར་ཅིག་ཅེས་སྨྲས་མ་ཐག་ཏུ་ཤིང་ཐམས་ཅད་ཀྱི་ཡལ་ག་ལས་རོལ་མོའི་ཆ་བྱད་མང་པོ་འཕྱང་སྟེ། </s>
<s id="211:82">རོལ་མོ་འདོད་པ་ཞིག་ཡོད་ན། </s>
<s id="211:83">རང་འཁྲོལ་ [284b.7]ཞིང་སྙན་པ་དང་། ཐོས་པ་ཙམ་གྱིས་དགའ་རངས་པར་གྱུར་ཏོ། །</s>
<s id="211:84">རྒྱལ་པོའི་བསོད་ནམས་དང་དབང་ཐང་ཆེན་པོས་ནམ་མཁའ་ལས་རིན་པོ་ཆེ་སྣ་བདུན་ཆར་བཞིན་དུ་བབས་ནས། </s>
<s id="211:85">ཡུལ་ཀུན་གང་ནས་རྒྱལ་པོས་བློན་པོ་དག་ལ་འདི་ལྟ་བུར་གྱུར་པ་འདི་སུའི་ཡོན་ཏན་ཞེས་ [285a.1]དྲིས་པ་དང་། </s>
<s id="211:86">བློན་པོ་རྣམས་ཀྱིས་འདི་སྐད་ཅེས་སྨྲས་སོ། །</s>
<s id="211:87">འདི་ནི་རྒྱལ་པོའི་ཡོན་ཏན་དང་། སེམས་ཅན་གྱི་བསོད་ནམས་ཀྱིས་འདི་ལྟར་གྱུར་ཏོ་ཞེས་སྨྲས་པ་དང་། </s>
<s id="211:88">རྒྱལ་པོས་ཡང་འདི་སྐད་ཅེས་སྨྲས་སོ། །</s>
<s id="211:89">གལ་ཏེ་སེམས་ཅན་གྱི་བསོད་ [285a.2]ནམས་ཀྱི་མཐུས་ཡིན་ན། </s>
<s id="211:90">རིན་པོ་ཆེ་འདི་དག་ཀུན་ཏུ་འབབས་པར་གྱུར་ཅིག །</s>
<s id="211:91">གལ་ཏེ་ང་འབའ་ཞིག་གི་དབང་ཐང་ཡིན་ན་ཕོ་བྲང་གི་ནང་དུ་འབབ་པར་ཤོག་ཤིག་ཅེས་སྨྲས་པ་དང་། </s>
<s id="211:92">གཞན་ཀུན་ནས་འབབ་པ་ནི་ཆད་ཀྱི། </s>
<s id="211:93">ཕོ་བྲང་གི་ནང་འབའ་ཞིག་ཏུ་ཉིན་ཞག་བདུན་གྱི་ [285a.3]བར་དུ་བབ་བོ། །</s>
<s id="211:94">རྒྱལ་པོ་སྤྱི་བོ་སྐྱེས་འཛམ་བུའི་གླིང་དུ་ལོ་བརྒྱད་ཁྲི་བཞི་སྟོང་གི་བར་དུ་འདོད་པ་ལྔ་ལ་ལོངས་སྤྱོད་པ་ལས། </s>
<s id="211:95">གཞན་ཞིག་ན་ཕོ་བྲང་གི་སྒོར་གནོད་སྦྱིན་ཞིག་བྱུང་སྟེ</s>
<s id="211:96">སྐད་ཆེན་པོར་འདི་སྐད་ཅེས་སྨྲས་སོ། །</s>
<s id="211:97">ཤར་ཕྱོགས་ན་ཤར་གྱི་ལུས་འཕགས་གླིང་ཞེས་ [285a.4]བྱ་བ་ཡོད་དེ། </s>
<s id="211:98">དེ་ན་ཡང་བདེ་སྐྱིད་ལ་དཔེ་མེད་པར་བཟང་གིས་རྒྱལ་པོ་ཆེན་པོ་དེར་ཡང་རོལ་ཅིང་གཤེགས་པའི་རིགས་སོ་ཞེས་སྨྲས་པ་དང་། </s>
<s id="211:99">རྒྱལ་པོ་ཡང་དེར་འགྲོ་བར་དགའ་ནས</s>
<s id="211:100">གསེར་གྱི་འཁོར་ལོ་ནམ་མཁའ་ལ་འཕགས་པ་དང་། བློན་པོ་དང་། རིན་པོ་ཆེ་ [285a.5]སྣ་བདུན་ལ་སོགས་པ་ཡང་རྗེས་སུ་འཕགས་ཏེ།</s>
<s id="211:101">ཤར་གྱི་ལུས་འཕགས་གླིང་དུ་ཕྱིན་ཏོ། །</s>
<s id="211:102">རྒྱལ་ཕྲན་ཕྱག་མ་འཚལ་བ་རྣམས་ཀྱང་ཐམས་ཅད་ཕྱག་འཚལ་ནས། </s>
<s id="211:103">ལུས་འཕགས་ཀྱི་གླིང་ན་འདོད་པ་ལྔ་ལ་ལོ་སྟོང་ཕྲག་བརྒྱད་ཅུའི་བར་དུ་ལོངས་སྤྱོད་དོ། །</s>
<s id="211:104">དེ་ནས་ [285a.6]ཡང་གནོད་སྦྱིན་གྱིས་འདི་སྐད་ཅེས་སྨྲས་སོ། །</s>
<s id="211:105">ནུབ་ཕྱོགས་ན་ནུབ་ཀྱི་བ་ལང་སྤྱོད་ཅེས་བྱ་བ་ཡོད་དེ། </s>
<s id="211:106">དེ་ན་ཡང་རབ་ཏུ་བདེ་སྐྱིད་ཀྱི་རྒྱལ་པོ་ཆེན་པོ་ཡང་དེར་གཤེགས་པའི་རིགས་སོ་ཞེས་སྨྲས་སོ། །</s>
<s id="211:107">རྒྱལ་པོ་ཡང་དེར་འགྲོ་བར་དགའ་ནས། </s>
<s id="211:108">ནུབ་ཀྱི་བ་ལང་སྤྱོད་དུ་ལོ་ [285a.7]སྟོང་ཕྲག་བཅུའི་བར་དུ་བདེ་བ་ལ་ལོངས་སྤྱོད་དོ། །</s>
<s id="211:109">དེ་ནས་ཡང་གནོད་སྦྱིན་གྱིས་འདི་སྐད་ཅེས་སྨྲས་སོ། །</s>
<s id="211:110">བྱང་ཕྱོགས་ན་བྱང་གི་སྒྲ་མི་སྙན་ཞེས་བྱ་བ་ཡོད་དེ། </s>
<s id="211:111">དེ་ན་གནས་པའི་མི་དག་འབྱོར་པ་ལོ་ལེགས་པ་ལོངས་སྤྱོད་དང་ལྡན་གྱིས་རྒྱལ་པོ་ཡང་ཡུལ་དེར་གཤེགས་པའི་རིགས་ [285b.1]སོ། ། ཞེས་སྨྲས་པ་དང་།</s>
<s id="211:112">རྒྱལ་པོ་འགྲོ་བར་དགའ་ནས། </s>
<s id="211:113">བྱང་གི་སྒྲ་མི་སྙན་དུ་འདོད་པ་ལྔའི་དམ་པ་ལ་ལོ་སྟོང་ཕྲག་བརྒྱད་ཀྱི་བར་དུ་ལོངས་སྤྱོད་པར་གྱུར་ཏོ། །</s>
<s id="211:114">དེ་ནས་དུས་ཕྱི་ཞིག་ན་གནོད་སྦྱིན་གྱིས་འདི་སྐད་ཅེས་སྨྲས་སོ། །</s>
<s id="211:115">རྒྱལ་ཆེན་བཞིའི་རིས་ཀྱི་ལྷའི་རྒྱལ་ [285b.2]པོའི་གནས་ཀྱང་རབ་ཏུ་བདེ་བ་ནི་ཚད་བྱར་ཡང་དཀའོ། །</s>
<s id="211:116">རྒྱལ་པོ་དེར་ཡང་གཤེགས་པའི་རིགས་སོ་ཞེས་སྨྲས་པ་དང་། </s>
<s id="211:117">རྒྱལ་པོ་དང་བློན་པོ་དང་དཔུང་གི་ཚོགས་རྣམ་བཞི་དང་བཅས་ཏེ། </s>
<s id="211:118">ནམ་མཁའ་ལ་འཕགས་ཏེ་དོང་ངོ་། །</s>
<s id="211:119">རྒྱལ་ཆེན་བཞི་པོས་རྒྱང་མ་ནས་ [285b.3]མཐོང་བ་དང་། </s>
<s id="211:120">འཇིགས་སྐྲག་ནས་དཔུང་གི་ཚོགས་བཤམས་ཏེ། </s>
<s id="211:121">ཕྱི་རོལ་ཏུ་བྱུང་བ་དང་། </s>
<s id="211:122">ཅི་བྱར་ཡང་མེད་ནས་ཕྱིར་གནས་སུ་དོང་ངོ་། །</s>
<s id="211:123">སྤྱི་བོ་སྐྱེས་དེར་ཡང་ལོ་སྟོང་ཕྲག་བཅུའི་བར་དུ་འདོད་པ་ལ་ལོངས་སྤྱོད་ནས་ཡང་འདི་སྙམ་དུ་སུམ་ཅུ་རྩ་གསུམ་གྱི་ལྷའི་ [285b.4]རིས་སུ་འགྲོ་བར་བསམས་ནས། </s>
<s id="211:124">འཁོར་དང་བཅས་ཏེ་སྟེང་གི་ནམ་མཁའ་ལ་འཕགས་ཏེ། </s>
<s id="211:125">སུམ་ཅུ་རྩ་གསུམ་གྱི་ལྷའི་རིས་སུ་སོང་ངོ་། །</s>
<s id="211:126">དེའི་ཚེ་དྲང་སྲོང་ལྔ་བརྒྱ་ཙམ་ཞིག་རི་རབ་ལྷུན་པོའི་སུལ་ན་གནས་པ་ལས་རྒྱལ་པོའི་གླང་པོ་ཆེ་དང་། རྟའི་གཅིན་རྟུག་ལྷུང་ [285b.5]བས་དྲང་སྲོང་དེ་དག་གི་ལུས་ལ་རེག་པར་གྱུར་པས། </s>
<s id="211:127">དེ་དག་གཅིག་ལ་གཅིག་འདི་ཅི་ཞེས་དྲིས་པ་དང་། </s>
<s id="211:128">དྲང་སྲོང་མཁས་པ་བློ་དང་ལྡན་པ་ཞིག་གིས་དྲང་སྲོང་གཞན་དག་ལ་འདི་སྐད་ཅེས་སྨྲས་སོ། །</s>
<s id="211:129">རྒྱལ་པོ་སྤྱི་བོ་སྐྱེས་ཡར་སུམ་ཅུ་རྩ་གསུམ་ལྷའི་རིས་སུ་སོང་ངོ་ཞེས་ [285b.6]ཟེར་གྱིས། </s>
<s id="211:130">འདི་ནི་གདོན་མི་ཟ་བར་དེ་དག་གི་གླང་པོ་ཆེ་དང་རྟའི་མི་གཙང་བ་ཡིན་ནོ་ཞེས་ཟེར་ནས</s>
<s id="211:131">དྲང་སྲོང་རྣམས་ཁྲོས་ཏེ་གསང་སྔགས་དང་ཕྱག་རྒྱས་བཅིངས་པས་སྤྱི་བོ་སྐྱེས་དང་འཁོར་མང་པོ་འགྲོར་མེད་པར་བྱས་སོ། །</s>
<s id="211:132">རྒྱལ་པོས་ཀྱང་དེ་ལྟར་ཤེས་ཤིང་རིག་ [285b.7]ནས་འདི་སྐད་ཅེས་དམ་བཅས་སོ། །</s>
<s id="211:133">གལ་ཏེ་བདག་ལ་བསོད་ནམས་དང་དབང་ཐང་ཞིག་ཡོད་ན། </s>
<s id="211:134">དྲང་སྲོང་དེ་དག་ངའི་ཐད་དུ་ལྷགས་ཏེ། </s>
<s id="211:135">ང་ལ་མཆོད་པར་ཤོག་ཤིག་ཅེས་སྨྲས་ནས། </s>
<s id="211:136">རྒྱལ་པོའི་ཡོན་ཏན་གྱི་ཆེ་བའི་བྱིན་དང་།</s>
<s id="211:137">ཤུགས་ཀྱིས་དྲང་སྲོང་ལྔ་བརྒྱ་པོ་ [286a.1]རིལ་གྱིས་དེར་ལྷགས་ནས།</s>
<s id="211:138">གཡོག་བྱས་ཏེ། </s>
<s id="211:139">སུམ་ཅུ་རྩ་གསུམ་ལྷའི་རིས་སུ་དོང་ངོ་། །</s>
<s id="211:140">ཡར་མ་ཕྱིན་པར་རྒྱང་མ་ནས་ལྷའི་ཕོ་བྲང་ཡིད་དུ་འོང་བ་ཤིན་ཏུ་བཀྲ་བར་སྣང་བ་ལྷང་ངེ་ལྷམ་མེར་མཐོང་བར་གྱུར་ཏོ། །</s>
<s id="211:141">ལྷའི་ཕོ་བྲང་ཡིད་དུ་འོང་བ་ལ་སྒོ་ཆེན་ [286a.2]པོ་བརྒྱ་ཕྲག་ཕྱེད་དང་བཅུ་གཉིས་ཡོད་དེ། </s>
<s id="211:142">ལྷ་རྣམས་འཇིགས་དངངས་ནས། </s>
<s id="211:143">སྒོ་རྣམས་བཅད་དེ། </s>
<s id="211:144">ལྕགས་ཀྱི་གཏན་པ་སུམ་རིམ་བཅུག་གོ། །</s>
<s id="211:145">སྤྱི་བོ་སྐྱེས་དཔུང་གི་ཚོགས་དང་བཅས་སུ་ཐོགས་པ་མེད་པར་དེར་ཕྱིན་པ་དང་། </s>
<s id="211:146">རྒྱལ་པོས་ཀྱང་དུང་བུས་ཏེ་</s>
<s id="211:147">གཞུ་བདུངས་ [286a.3]པས་གཞུ་རྒྱུད་སྤྲིངས་པ་དང་། </s>
<s id="211:148">ལྷའི་ཕོ་བྲང་གི་སྒོ་བརྒྱ་ཕྲག་ཕྱེད་དང་བཅུ་གཉིས་དུས་གཅིག་ཏུ་རང་བྱེ་བ་དང་། </s>
<s id="211:149">བརྒྱ་བྱིན་གྱིས་ཕྱི་རོལ་ཏུ་བསུས་ཏེ</s>
<s id="211:150">ལྷའི་ཕོ་བྲང་དུ་ཁྲིད་ནས་བརྒྱ་བྱིན་གྱི་སྟན་ཕྱེད་ལ་འདུག་ཏུ་བཅུག་གོ། །</s>
<s id="211:151">ལྷའི་དབང་པོ་དང་མིའི་དབང་པོ་གཉིས་བྱད་ [286a.4]གཟུགས་འདྲ་སྟེ། </s>
<s id="211:152">དབང་པོ་མཐོང་བ་དག་གིས་བྱེ་བྲག་མི་ཕྱེད་ན། </s>
<s id="211:153">ལྷའི་མགྱོགས་བུལ་གྱིས་རྟོགས་སོ། །</s>
<s id="211:154">རྒྱལ་པོ་ལྷའི་ཕོ་བྲང་དུ་འདོད་པ་ལྔའི་དམ་པ་ལ་ལྷའི་དབང་པོ་སུམ་ཅུ་རྩ་དྲུག་བརྗེས་ཀྱི་བར་དུ་ལོངས་སྤྱོད་དོ། །</s>
<s id="211:155">ལྷའི་དབང་པོ་ནང་གི་མཐའ་མ་དེ་བྱང་ཆུབ་སེམས་ [286a.5]དཔའ་འོད་སྲུང་ཞེས་བྱ་སྟེ། </s>
<s id="211:156">དེའི་ཚེ་ལྷ་མ་ཡིན་གྱི་རྒྱལ་པོས་ལྷ་རྣམས་ལ་དམག་དྲངས་ནས། </s>
<s id="211:157">བརྒྱ་བྱིན་དང་འཐབ་པ་ལས། </s>
<s id="211:158">བརྒྱ་བྱིན་གྱིས་མ་ཐུབ་ནས་དཔུང་གི་ཚོགས་དང་ཕྱིར་གནས་སུ་བྲོས་སོ། །</s>
<s id="211:159">དེ་ནས་སྤྱི་བོ་སྐྱེས་ཕྱིར་བྱུང་སྟེ། </s>
<s id="211:160">དུང་བུས་གཞུ་རྒྱུད་སྤྲིངས་པས།</s>
<s id="211:161">ལྷ་མ་ཡིན་གྱི་ [286a.6]དམག་ཀུན་དེ་མ་ཐག་ཏུ་བྱེར་རོ། །</s>
<s id="211:162">དེའི་ཚེ་སྤྱི་བོ་སྐྱེས་འདི་སྙམ་དུ་བསམས་སོ། །</s>
<s id="211:163">བདག་གི་མཐུའི་སྟོབས་ནི་གང་དང་ཡང་མི་མཉམ་སྟེ། </s>
<s id="211:164">བརྒྱ་བྱིན་དང་ཐུན་མོང་དུ་འདུག་པ་ལྟ་ཅི་རུང་། </s>
<s id="211:165">གཉིས་ན་བསད་ལ་ང་འབའ་ཞིག་གིས་བྱས་ན་ལེགས་སོ་སྙམ་མོ། །</s>
<s id="211:166">སྡིག་པའི་ [286a.7]སེམས་སྐྱེས་མ་ཐག་ཏུ་ནམ་མཁའ་ལས་ལྷུང་ནས   སྔོན་གྱི་ཕོ་བྲང་རྙིང་པའི་སྒོ་དྲུང་དུ་ལྷུང་སྟེ།</s>
<s id="211:167">སྲོག་དང་བྲལ་ལ་ཁད་པ་ཙམ་དུ་ཉམ་ཐག་པར་གྱུར་ཏོ། །</s>
<s id="211:168">དེ་ནས་མི་དག་ལྷགས་ཏེ་འདི་སྐད་ཅེས་དྲིས་སོ། །</s>
<s id="211:169">གལ་ཏེ་འཇིག་རྟེན་གྱི་ཁྱིམ་པ་དག་རྒྱལ་པོ་སྤྱི་བོ་སྐྱེས་ཇི་ལྟར་ཚེའི་ [286b.1]དུས་བྱས་ཞེས་དྲི་ན། </s>
<s id="211:170">དེ་ལ་བདག་གིས་ཅི་སྐད་ཅེས་བྱ།  སྨྲས་པ།</s>
<s id="211:171">གལ་ཏེ་དེ་སྐད་ཅེས་འདྲི་བ་ཡོད་ན།</s>
<s id="211:172">དེ་ལ་འདི་སྐད་ཅེས་གྱིས་ཤིག །</s>
<s id="211:173">རྒྱལ་པོ་སྤྱི་བོ་སྐྱེས་ནི་འདོད་པའི་དབང་གིས་ཚེ་འཕོས་སོ། །</s>
<s id="211:174">དེས་གླིང་བཞི་ལ་ལོ་བྱེ་བ་ཕྲག་བཞི་བཅུའི་བར་དུ་དབང་བྱས་ [286b.2]ཏེ། </s>
<s id="211:175">ཉིན་ཞག་བཞིའི་བར་དུ་རིན་པོ་ཆེ་ཡང་ཆར་བཞིན་དུ་བབ། </s>
<s id="211:176">ལྷའི་རིས་གཉིས་སུ་བྱོན་ཀྱང་ཆོག་མ་ཤེས་པས། </s>
<s id="211:177">ནམ་མཁའ་ལས་ལྷུང་སྟེ།  ཚེ་འཕོས་ཞེས་བྱོས་ཤིག་དེ་བས་ན་དགེ་སློང་དག་རྙེད་པ་དང་། གྲགས་པ་ནི་ཡང་དག་པར་ཉེས་པའི་སྐྱོན་ཆེན་པོ་ [286b.3]སྟེ།</s>
<s id="211:178">ཅི་ནས་ཀྱང་རིང་དུ་སྤངས་པར་སེམས་ལ་ཡང་དག་པར་བྱང་ཆུབ་ལ་ནན་ཏན་གྱིས་ཤིག །</s>
<s id="211:179">དེ་ནས་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
<s id="211:180">རྒྱལ་པོ་སྤྱི་བོ་སྐྱེས་དེ་སྔོན་བསོད་ནམས་ཅི་ཞིག་བགྱིས་ན། </s>
<s id="211:181">དེ་ལྟ་བུའི་འབྲས་བུ་ཆེན་པོ་ཐོབ་པར་གྱུར། </s>
<s id="211:182">[286b.4]བཅོམ་ལྡན་འདས་ཀྱིས་བཀའ་སྩལ་པ། </s>
<s id="211:183">སྔོན་འདས་པའི་བསྐལ་པ་གྲངས་མེད་བསམ་གྱིས་མི་ཁྱབ་པ་འདས་པའི་ཕ་རོལ་ན། </s>
<s id="211:184">སངས་རྒྱས་ཕུར་ཤ་ཞེས་བྱ་བ་འཇིག་རྟེན་དུ་གཤེགས་ཏེ་འཁོར་དང་བཅས་སུ་འཇིག་རྟེན་གྱི་དོན་མཛད་དོ། །</s>
<s id="211:185">དེའི་ཚེ་བྲམ་ཟེའི་བུ་ཞིག་ཆུང་མ་ལེན་ཏོ། ། </s>
<s id="211:186">[286b.5]འཇིག་རྟེན་པ་ཆོས་ཀྱིས་ཆུང་མ་ལེན་ན། </s>
<s id="211:187">སྲན་མ་སྤར་གང་ཐོགས་ཏེ་གཏོར་བའི་རིགས་སོ། །</s>
<s id="211:188">ཁྱེའུ་དེ་ཡང་སྲན་མ་ཐོགས་ཏེ་འཐོར་དུ་སོང་བ་ལས། </s>
<s id="211:189">ལམ་དུ་བཅོམ་ལྡན་འདས་དང་ཕྲད་ནས་སེམས་ཡིད་དགའ་སྟེ། </s>
<s id="211:190">ལག་ན་སྲན་མ་ཐོགས་པ་དག་བཅོམ་ལྡན་འདས་ལ་གཏོར་བ་དང་། [286b.6]</s>
<s id="211:191">འབྲུམ་བུ་བཞི་ལྷུང་བཟེད་ཀྱི་ནང་དུ་སོང་ངོ་། །</s>
<s id="211:192">འབྲུམ་བུ་གཅིག་ནི་དབུའི་རྩེ་མོར་ཆགས་སོ། །</s>
<s id="211:193">བསོད་ནམས་ཀྱི་རྒྱུ་དང་རྐྱེན་དེ་ཙམ་གྱིས་བསོད་ནམས་ཆེན་པོ་འཐོབ་སྟེ། </s>
<s id="211:194">སྲན་མ་འབྲུམ་བུ་བཞི་ལྷུང་བཟེད་ཀྱི་ནང་དུ་སོང་བས་གླིང་བཞི་ལ་དབང་བྱེད་པར་གྱུར། </s>
<s id="211:195">འབྲུམ་ [286b.7]བུ་གཅིག་སྤྱི་བོར་ཆགས་པས་ལྷའི་རིམ་པ་གཉིས་ཀྱི་ལོངས་སྤྱོད་མྱོང་བར་གྱུར་ཏོ། །</s>
<s id="211:196">དེའི་ཚེ་ཉེ་གནས་རྣམས་ཀྱིས་སངས་རྒྱས་ཀྱིས་གསུངས་པ་ཐོས་ནས། </s>
<s id="211:197">ལ་ལས་ནི་འབྲས་བུ་དང་པོ་ནས་གཉིས་པ་དང་། གསུམ་པ་དང་དགྲ་བཅོམ་པའི་འབྲས་བུ་ཐོབ་པར་གྱུར་ཏོ། ། </s>
<s id="211:198">[287a.1]འཁོར་མང་པོ་རྣམས་བཅོམ་ལྡན་འདས་ཀྱིས་གསུངས་པ་ལ་རྗེས་སུ་ཡི་རངས་ནས་མངོན་པར་དགའོ། །</s>
<s id="211:199">རྒྱལ་པོ་སྤྱི་བོ་སྐྱེས་ཀྱི་ལེའུ་སྟེ་བཞི་བཅུ་ལྔ་པའོ།། །།</s>
</p><p id="212">
<s id="212:1">འདི་སྐད་བདག་གིས་ཐོས་པའི་དུས་གཅིག་ན། </s>
</p><p id="213">
<s id="213:1">བཅོམ་ [287a.2]ལྡན་འདས་མཉན་ཡོད་ན།  རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</s>
</p><p id="214">
<s id="214:1">དེའི་ཚེ་ཁྱིམ་བདག་མགོན་མེད་ཟས་སྦྱིན་གྱི་བུ་མོ་ཐ་ཆུངས་སུ་མ་ན་ཞེས་བྱ་བ་མངའ་བྱད་མཛེས་ཤིང་བལྟ་ན་སྡུག་པ་ཞིག་ཡོད་དེ། </s>
</p><p id="215">
<s id="215:1">བུའི་ནང་ན་བུ་མོ་ཐ་ཆུངས་དེ་ [287a.3]ལ་ནང་ན་བྱམས་པས། གར་འགྲོར་ཡང་ཁྲིད་དོ། །</s>
</p><p id="216">
<s id="216:1">དུས་གཞན་ཞིག་ན། ཁྱིམ་བདག་སངས་རྒྱས་ལ་ཕྱག་འཚལ་དུ་སོང་བ་དང་། བུ་མོ་ཡང་ཕྱི་བཞིན་དུ་སོང་ནས་བུ་མོ་དེས་སངས་རྒྱས་མཐོང་བ་དང་།</s>
<s id="216:2">ལྷག་པར་དགའ་བ་སྐྱེས་ཏེ།</s>
</p><p id="217">
<s id="217:1">སྤོས་ཀྱིས་སངས་རྒྱས་ [287a.4]བཞུགས་པའི་གནས་ཀུན་ཏུ་བྱུག་པར་བསམས་པ་དང་།</s>
<s id="217:2">དེའི་ཚེ་བུ་མོ་དེའི་ལག་ན་ཨ་མྲའི་འབྲས་བུ་ཞིག་ཐོགས་པ་ལས།</s>
<s id="217:3">བཅོམ་ལྡན་འདས་ཀྱིས་འོན་ཅིག་ཅེས་བཀའ་སྩལ་པ་དང་། བུ་མོས་ཀྱང་དེ་མ་ཐག་ཏུ་བཅོམ་ལྡན་འདས་ཀྱི་ཕྱག་ཏུ་ཕུལ་ལོ། །</s>
<s id="217:4">བཅོམ་ལྡན་ [287a.5]འདས་ཀྱིས་ཨ་མྲའི་འབྲས་བུ་བཞེས་ནས་སྤོས་དམ་པའི་མིང་རྣམ་པ་མང་པོ་བྲིས་ཏེ</s>
</p><p id="218">
<s id="218:1">བུ་མོའི་ལག་ཏུ་ཕྱིར་བྱིན་ནོ། །</s>
</p><p id="219">
<s id="219:1">དེ་ནས་བུ་མོའི་ཕ་མ་དང་བཅས་པ་ཁྱིམ་དུ་འོངས་ནས་ཚོང་དུས་སུ་སོང་སྟེ།</s>
<s id="219:2">བཅོམ་ལྡན་འདས་བཞེད་པའི་སྤོས་རྣམ་པ་མང་པོ་སྣ་ཚོགས་ཉོས་ནས་ཕྱིར་ཡང་རྒྱལ་བུ་ [287a.6]རྒྱལ་བྱེད་ཀྱི་ཚལ་དུ་སོང་སྟེ།</s>
<s id="219:3">ཉིན་གཅིག་བཞིན་དུ་སྤོས་བདར་ནས་གནས་ཀུན་ཏུ་ཉུག་གོ། །</s>
</p><p id="220">
<s id="220:1">དུས་གཞན་ཞིག་ན་ཡུལ་ཏིག་ཅ་ཤི་རིའི་རྒྱལ་པོའི་བུ་ཞིག་རྒྱལ་པོའི་ཁབ་ཏུ་མངགས་ནས་</s>
<s id="220:2">ཕྱིར་ཞིང་སོང་སོང་བ་ལས་མཐར་གྱིས་རྒྱལ་བུ་རྒྱལ་བྱེད་ཀྱི་ཚལ་དུ་ཕྱིན་པ་དང་།</s>
<s id="220:3">བུ་མོ་སྤོས་ [287a.7]བདར་ཞིང་འདུག་པ་མཐོང་ནས་</s>
</p><p id="221">
<s id="221:1">བུ་མོ་ལ་ཆགས་ཏེ་</s>
</p><p id="222">
<s id="222:1">ཆུང་མར་བླངས་བསམས་ནས་</s>
</p><p id="223">
<s id="223:1">རྒྱལ་པོ་གསལ་རྒྱལ་ལ་བུ་མོ་དེ་བསླངས་པ་དང་།</s>
<s id="223:2">རྒྱལ་པོས་དེ་སུའི་བུ་མོ་ཡིན་ཞེས་སྨྲས་སོ། །</s>
</p><p id="224">
<s id="224:1">དེ་ནི་ཁྱིམ་བདག་མགོན་མེད་ཟས་སྦྱིན་གྱི་བུ་མོའོ་ཞེས་སྨྲས་སོ། །</s>
</p><p id="225">
<s id="225:1">འོ་ན་ང་ལ་གསོལ་ཡང་ [287b.1]མི་ཕན་གྱིས། བུ་མོ་ཉིད་ཀྱི་ཕ་མ་ལ་གསོལ་ཅིག་ཅེས་བསྒོའོ། །</s>
<s id="225:2">རྒྱལ་བུ་དེས་རྒྱལ་པོ་ལ་དུས་ཀྱིས་གསོལ་པ་དང་།</s>
<s id="225:3">རྒྱལ་པོས་ཡང་དེ་བཞིན་གྱིས་ཤིག་ཅེས་བསྒོ་བ་དང་།</s>
<s id="225:4">རྒྱལ་བུ་དེས་བདག་གི་གཡོག་དང་འཁོར་ཀུན་ཕྱིར་ཡུལ་དུ་བཏང་ནས་གླང་པོ་ཆེ་གཅིག་པུ་ [287b.2]ཞིག་ཕྱིར་བཞག་གོ། །</s>
</p><p id="226">
<s id="226:1">དུས་གཞན་ཞིག་ན་རྒྱལ་བུ་རྒྱལ་བྱེད་ཀྱི་ཚལ་དུ་སོང་ནས་བུ་མོ་སུ་མ་ན་བརྐུས་ཏེ། </s>
</p><p id="227">
<s id="227:1">གླང་པོ་ཆེ་ལ་བསྐྱོན་ནས་བྲོས་པ་དང་།</s>
<s id="227:2">མགོན་མེད་ཟས་སྦྱིན་གྱིས་བསྙགས་ཀྱང་མ་སླེབས་ཏེ།</s>
</p><p id="228">
<s id="228:1">ཕྱིར་ཡུལ་དུ་ཕྱིན་ནས་ཆུང་མར་བྱས་སོ། །</s>
</p><p id="229">
<s id="229:1">དེ་ནས་ཆུང་མ་དེ་སེམས་ [287b.3]ཅན་དང་ལྡན་པར་གྱུར་ཏོ། །</s>
</p><p id="230">
<s id="230:1">ཕྱིས་ཟླ་བ་ཚང་ནས་སྒོ་ང་བཅུ་ཞིག་བཙས་སོ། །</s>
</p><p id="231">
<s id="231:1">སྒོ་ང་བཅག་པ་དང་།</s>
<s id="231:2">སྒོ་ང་རེ་རེའི་ནང་ནས་ཁྱེའུ་བལྟ་ན་སྡུག་ཅིང་མཛེས་ཤིང་།</s>
<s id="231:3">བཟང་བ་གཞན་ལས་འཕགས་པ་རེ་རེ་བྱུང་ངོ་། །</s>
</p><p id="232">
<s id="232:1">བུ་དེ་དག་ཆེར་སྐྱེས་ནས་</s>
</p><p id="233">
<s id="233:1">དཔའ་ཞིང་རྩལ་ཆེ་བས་རི་དགས་ [287b.4]གསོད་པ་ལ་དགའ་བར་གྱུར་པ་དང་།</s>
<s id="233:2">ཁྱེའུའི་མས་འདི་ལྟར་རི་དགས་གསོད་པར་མ་བྱེད་ཅེས་བསྒོ་བ་དང་།</s>
<s id="233:3">བུ་རྣམས་ཀྱིས་མ་ལ་འདི་སྐད་ཅེས་སྨྲས་སོ། །</s>
</p><p id="234">
<s id="234:1">རི་དགས་བཤོར་བ་ལས་དགའ་བ་མེད་དེ། </s>
</p><p id="235">
<s id="235:1">བདག་ཅག་གིས་མས་གསད་དུ་མི་གནང་བ་ལས་ནམ་བདག་ [287b.5]ཅག་ལ་སྡང་བ་ལྟ།</s>
<s id="235:2">མས་སྨྲས་པ་</s>
<s id="235:3">ཁོ་མོ་ནི་ཁྱོད་ལ་སྡང་བ་མ་ཡིན་གྱིས། ཁྱེའུའི་མས་འདི་ལྟར་ཁྱོད་ལ་མ་བྱམས་པའི་ཕྱིར་རི་དགས་གསོད་དུ་མ་བཅུག་པ་ཡིན་གྱིས་འདི་ལྟ་སྟེ།</s>
</p><p id="236">
<s id="236:1">སྲོག་གཅོད་པའི་སྡིག་གིས་སེམས་ཅན་དམྱལ་བར་ལོ་བརྒྱ་སྟོང་དུ་མའི་བར་དུ་སྡུག་བསྔལ་ [287b.6]མྱོང་སྟེ། </s>
</p><p id="237">
<s id="237:1">རྟག་ཏུ་ཤ་བའི་མགོ་ཅན་དང་། ལུག་གི་མགོ་ཅན་དང་། རི་བོང་གི་མགོ་ཅན་ལ་སོགས་ཏེ།  རི་དགས་ཐམས་ཅད་ཀྱི་མགོ་ཅན་དུ་གྱུར་ནས། དམྱལ་བའི་སྲུང་མས་ལོ་གྲངས་མེད་པའི་བར་དུ་གསོད་པར་འགྱུར་རོ། །</s>
<s id="237:2">གལ་ཏེ་དེ་ལས་ཐར་བར་འདོད་ན་ [287b.7]ཡང་སྡིག་པའི་ལས་ལས་མི་ཐར་རོ། །</s>
<s id="237:3">བུ་རྣམས་ཀྱིས་སྨྲས་པ་</s>
<s id="237:4">ཇི་ལྟར་ཁྱོད་ཀྱིས་བསྒོ་བ་བཞིན་དུ་བྱས་ན</s>
</p><p id="238">
<s id="238:1">འདི་སྐད་བསྒོ་བ་འདི་གཞན་ལས་གསན་ཏམ།</s>
<s id="238:2">ཁྱེད་ཉིད་ཀྱིས་བསམས་ཏེ་སྨྲས།</s>
<s id="238:3">ཚིག་འདི་ནི་ཁོ་མོས་སངས་རྒྱས་ལས་ཐོས་སོ་ཞེས་སྨྲས་པ་དང་</s>
<s id="238:4">[288a.1]བུ་རྣམས་ཀྱིས་སངས་རྒྱས་ཞེས་བྱ་བ་ནི་གང་ཡིན་སྨྲོས་ཤིག་ཅེས་སྨྲས་སོ། །</s>
</p><p id="239">
<s id="239:1">ཅི་ཁྱོད་ཀྱིས་མ་ཐོས་སམ་</s>
<s id="239:2">རྒྱལ་པོ་ཡབ་ཟས་གཙང་མའི་སྲས་སྐུ་མཛེས་ཤིང་བཟང་བ་</s>
<s id="239:3">འཁོར་ལོས་སྒྱུར་བའི་རྒྱལ་པོར་གྱུར་པ་ལས།</s>
<s id="239:4">རྒ་བ་དང་། ན་བ་དང་། འཆི་བ་མི་ [288a.2]འདོད་དེ་</s>
</p><p id="240">
<s id="240:1">རབ་ཏུ་བྱུང་ནས</s>
</p><p id="241">
<s id="241:1">ལམ་བསྒོམས་པས་སྨོན་ལམ་བཞིན་དུ་གྲུབ་སྟེ། </s>
</p><p id="242">
<s id="242:1">བླ་ན་མེད་པའི་འབྲས་བུ་ཐོབ་ནས་</s>
</p><p id="243">
<s id="243:1">སྐུ་ཁྲུ་བཅུ་དྲུག་པ་</s>
<s id="243:2">མཚན་དང་དཔེ་བྱད་ཀྱིས་ཡོངས་སུ་བརྒྱན་པ།</s>
<s id="243:3">རིག་པ་གསུམ་དང་མངོན་པར་ཤེས་པ་དྲུག་དང་ལྡན་པ།</s>
<s id="243:4">སྔ་མ་འདས་པ་ཤེས་པ་ཡང་མཐའ་མེད་ལ་ཕྱིས་ [288a.3]འབྱུང་བ་</s>
<s id="243:5">ཤེས་པ་ཡང་མཐའ་མེད་དེ</s>
</p><p id="244">
<s id="244:1">དུས་གསུམ་ནི་ལག་མཐིལ་ན་འབྲས་བུ་བཞག་པ་དང་འདྲའོ་ཞེས་སྨྲས་ནས། </s>
</p><p id="245">
<s id="245:1">བུ་རྣམས་ཀྱིས་ཐོས་པ་དང་།</s>
<s id="245:2">རབ་ཏུ་དགའ་སྟེ།</s>
</p><p id="246">
<s id="246:1">སངས་རྒྱས་དེ་ད་ལྟར་འདི་ནས་ཉེ་རིང་ཅི་ཙམ་ན་བཞུགས། </s>
</p><p id="247">
<s id="247:1">མཐོང་བར་རུང་ངམ་</s>
<s id="247:2">ཞེས་སྨྲས་པ་དང་།</s>
<s id="247:3">མས་སྨྲས་པ།</s>
<s id="247:4">[288a.4]ད་ལྟར་མཉན་ཡོད་ན་བཞུགས་ཏེ་མཐོང་དུ་རུང་ངོ་། །</s>
</p><p id="248">
<s id="248:1">བུ་རྣམས་ཀྱིས་སྨྲས་པ།</s>
<s id="248:2">འོ་ན་བདག་ཅག་སངས་རྒྱས་བལྟར་འགྲོའོ་ཞེས་གསོལ་པ་དང་།</s>
<s id="248:3">བུའི་མས་ཀྱང་གནང་ནས་བུ་རྣམས་ཅིག་ཅར་མཉན་ཡོད་དུ་དོང་ངོ་། ། དེར་ཕྱིན་པ་དང་།</s>
<s id="248:4">མེས་པོ་མགོན་མེད་ཟས་སྦྱིན་གྱིས་མཐོང་ [288a.5]ནས། རབ་ཏུ་དགའ་མགུ་རངས་ཏེ།</s>
</p><p id="249">
<s id="249:1">ཚ་བོ་རྣམས་ཁྲིད་དེ་རྒྱལ་བུ་རྒྱལ་བྱེད་ཀྱི་ཚལ་དུ་དེ་བཞིན་གཤེགས་པ་བལྟར་དོང་ངོ་། །</s>
</p><p id="250">
<s id="250:1">བྱིས་པ་དེ་དག་གིས་སངས་རྒྱས་ཀྱི་མཚན་སྔོན་ཐོས་པ་བས་སྟོང་འགྱུར་གྱིས་ལྷག་པར་བཟང་བ་མཐོང་ནས་</s>
<s id="250:2">ཤིན་ཏུ་དགའ་བར་གྱུར་ཏོ། །</s>
</p><p id="251">
<s id="251:1">དེ་ནས་བཅོམ་ [288a.6]ལྡན་འདས་ཀྱིས་ཅི་རིགས་པར་ཆོས་བསྟན་པས།</s>
<s id="251:2">ཁྱེའུ་བཅུ་ཆར་དུས་གཅིག་ཏུ་ཆོས་ལ་ཆོས་ཀྱི་མིག་རྣམ་པར་དག་པར་གྱུར་ནས།</s>
</p><p id="252">
<s id="252:1">སངས་རྒྱས་ལ་རབ་ཏུ་བྱུང་བར་གསོལ་པ་དང་།</s>
<s id="252:2">བཅོམ་ལྡན་འདས་ཀྱིས་བྱིས་པ་རྣམས་ཁྱོད་ཀྱི་ཕ་མས་གནང་ངམ་ཞེས་བཀའ་སྩལ་པ་ན།</s>
</p><p id="253">
<s id="253:1">[288a.7]བདག་ཅག་གིས་ད་དུང་མ་གསོལ་ལོ་ཞེས་གསོལ་པ་དང་།</s>
<s id="253:2">ཕ་མས་མ་གནང་གི་བར་དུ་རབ་ཏུ་ཕྱུང་དུ་མི་གནང་ངོ་ཞེས་བཀའ་སྩལ་ཏོ། །</s>
</p><p id="254">
<s id="254:1">དེ་ནས་མགོན་མེད་ཟས་སྦྱིན་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
</p><p id="255">
<s id="255:1">བདག་ནི་འདི་དག་གི་མེས་པོ་ལགས་ཏེ། </s>
</p><p id="256">
<s id="256:1">བདག་གི་ [288b.1]ཚ་བོ་ལ་བདག་ཀྱང་དབང་བས་</s>
<s id="256:2">བདག་གིས་རབ་ཏུ་བྱུང་བར་གནང་ངོ་ཞེས་གསོལ་པ་དང་།</s>
<s id="256:3">བཅོམ་ལྡན་འདས་ཀྱིས་ཀྱང་དེ་བཞིན་དུ་གནང་ནས་</s>
<s id="256:4">སྐྲ་དང་ཁ་སྤུ་རང་བྱི་སྟེ་དགེ་སློང་དུ་གྱུར་ཏོ། །</s>
</p><p id="257">
<s id="257:1">དགེ་སློང་གི་ལམ་ལ་དེ་དག་གིས་བརྩོན་འགྲུས་བསྐྱེད་པས།</s>
<s id="257:2">ཐམས་ཅད་དགྲ་བཅོམ་པར་གྱུར་ཏོ། །</s>
</p><p id="258">
<s id="258:1">[288b.2]དགེ་སློང་བཅུ་པོ་གཅིག་ལ་གཅིག་ལྷག་པར་དགའ་བར་</s>
<s id="258:2">འགྲོ་ན་ཡང་ལྷན་ཅིག་འགྲོ་</s>
<s id="258:3">འདུག་ན་ཡང་ལྷན་ཅིག་འདུག་སྟེ།</s>
</p><p id="259">
<s id="259:1">ཡུལ་མི་ཐམས་ཅད་ཀྱང་དགའ་ནས་རྗེས་སུ་ཡི་རང་ངོ་། །</s>
</p><p id="260">
<s id="260:1">དེ་ནས་ཀུན་དགའ་བོས་བཅོམ་ལྡན་འདས་ལ་གསོལ་པ།</s>
<s id="260:2">དགེ་སློང་བཅུ་པོ་འདིས་བསོད་ནམས་ [288b.3]ཅི་ཞིག་བགྱིས་ན།</s>
</p><p id="261">
<s id="261:1">ཆོ་རིགས་བཙུན་པར་སྐྱེས་ལ་</s>
<s id="261:2">བྱད་གཟུགས་བཟང་བ་དང་།</s>
<s id="261:3">བཅོམ་ལྡན་འདས་དང་ཕྲད་ནས་</s>
<s id="261:4">སྡུག་བསྔལ་གྱི་མཐར་ཕྱིན་པར་གྱུར།</s>
</p><p id="262">
<s id="262:1">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
<s id="262:2">སྔོན་འདས་པའི་དུས་བསྐལ་པ་དགུ་བཅུ་རྩ་གཅིག་གི་ཕ་ [288b.4]རོལ་ན།</s>
</p><p id="263">
<s id="263:1">སངས་རྒྱས་ཐམས་ཅད་སྐྱོབ་ཅེས་བྱ་བ་འཇིག་རྟེན་དུ་གཤེགས་ཏེ། </s>
</p><p id="264">
<s id="264:1">སེམས་ཅན་ཐམས་ཅད་ཀྱི་དོན་མཛད་ནས་</s>
<s id="264:2">མྱ་ངན་ལས་འདས་ནས་</s>
<s id="264:3">རིང་བསྲེལ་རྒྱས་པར་སྤེལ་ནས།</s>
</p><p id="265">
<s id="265:1">མཆོད་རྟེན་ཚད་མེད་པ་སྙེད་བྱས་སོ། །</s>
</p><p id="266">
<s id="266:1">དེའི་ཚེ་ན་མཆོད་རྟེན་གཅིག་ཞིག་རལ་དུ་ [288b.5]གྱུར་ནས། </s>
</p><p id="267">
<s id="267:1">རྒན་མོ་ཞིག་གིས་གསོ་ཞིང་འདུག་པས་</s>
<s id="267:2">མི་འགྲོན་པོ་བཅུ་དེར་ལྷགས་པས་མཐོང་བ་དང་</s>
<s id="267:3">རྒན་མོ་ལ་ཁྱོད་ལས་ཅི་བྱེད་ཅེས་སྨྲས་སོ། །</s>
</p><p id="268">
<s id="268:1">རྒན་མོས་སྨྲས་པ།</s>
<s id="268:2">འདི་ནི་མཆོད་གནས་ཀྱི་རྟེན་མཆོད་རྟེན་ཡིན་ནོ། །</s>
</p><p id="269">
<s id="269:1">འདི་བཅོས་ན་བསོད་ནམས་ལྷག་པར་ཆེའོ། །</s>
</p><p id="270">
<s id="270:1">དེ་བས་ན་དགེ་ [288b.6]བའི་འབྲས་བུ་འདོད་པའི་ཕྱིར་འདི་འཆོས་སོ། །</s>
</p><p id="271">
<s id="271:1">གཞོན་ནུ་དེ་དག་ཀྱང་རྒན་མོས་སྨྲས་པ་ལ་རབ་ཏུ་དགའ་ནས། </s>
</p><p id="272">
<s id="272:1">བདག་ཅག་གིས་ཀྱང་བསྟོད་དོ་ཞེས་སྨྲས་ནས། </s>
</p><p id="273">
<s id="273:1">མཆོད་རྟེན་བཅོས་པའི་འོག་ཏུ་</s>
<s id="273:2">གཞོན་ནུ་བཅུ་ཆར་རྒན་མོ་དེའི་བུར་སྐྱེས་པར་གྱུར་ཅིག་ཅེས་སྨོན་ལམ་བཏབ་པས།</s>
<s id="273:3">དེ་ཚུན་ཅད་ [288b.7]བསྐལ་པ་དགུ་བཅུ་རྩ་གཅིག་གི་བར་དུ་ལྷ་དང་མིའི་ནང་དུ་ལྷན་ཅིག་ཏུ་སྐྱེས་ནས་</s>
</p><p id="274">
<s id="274:1">བདེ་བ་ལ་ལོངས་སྤྱོད་དེ། </s>
</p><p id="275">
<s id="275:1">དངོས་པོ་འདི་གསུམ་གྱིས་མི་གཞན་ལས་ཁྱད་དུ་འཕགས་སོ། །</s>
</p><p id="276">
<s id="276:1">གསུམ་གང་ཞེ་ན།</s>
<s id="276:2">གཟུགས་བཟང་ཞིང་མཛེས་པ་དང་།</s>
<s id="276:3">ཀུན་གྱིས་བཀུར་བ་དང་།</s>
<s id="276:4">རྟག་ཏུ་ཚེ་རིང་ཞིང་</s>
<s id="276:5">དེ་ [289a.1]སྲིད་ཀྱི་བར་དུ་སེམས་ཅན་དམྱལ་བར་མི་ལྟུང་ངོ་། །</s>
</p><p id="277">
<s id="277:1">ད་ང་དང་ཕྲད་ནས་</s>
<s id="277:2">རྡུལ་དང་དྲི་མ་ཀུན་དང་བྲལ་ནས་</s>
<s id="277:3">དགྲ་བཅོམ་པར་གྱུར་ཏོ། །</s>
</p><p id="278">
<s id="278:1">དེའི་ཚེ་དེའི་དུས་ན་རྒན་མོ་དེ་ནི་བུ་མོ་སུ་མ་ན་ཡིན་ནོ། །</s>
</p><p id="279">
<s id="279:1">མི་གཞོན་ནུ་བཅུ་ནི་དགྲ་བཅོམ་པ་འདི་བཅུ་ཡིན་ནོ། །</s>
</p><p id="280">
<s id="280:1">བཅོམ་ལྡན་འདས་ [289a.2]ཀྱིས་དེ་སྐད་ཅེས་གསུངས་ནས། </s>
</p><p id="281">
<s id="281:1">འཁོར་མང་པོ་རྣམས་ལ་ལ་ནི་རྒྱུན་དུ་ཞུགས་པ་དང་། ལན་ཅིག་ཕྱིར་ལྡོག་པ་དང་། ཕྱིར་མི་ལྡོག་པ་དང་། དགྲ་བཅོམ་པ་ཐོབ་བོ། །ཁ་ཅིག་ནི་བླ་ན་མེད་པའི་བྱང་ཆུབ་ཏུ་སེམས་བསྐྱེད་ནས་ཕྱིར་མི་ལྡོག་པའི་ས་ལ་གནས་པར་གྱུར་ཏེ</s>
</p><p id="282">
<s id="282:1">[289a.3]སངས་རྒྱས་ཀྱིས་གསུངས་པ་ལ་རྗེས་སུ་ཡི་རངས་ནས་མངོན་པར་དགའོ། །</s>
</p><p id="283">
<s id="283:1">བུ་མོ་སུ་མ་ནའི་བུ་བཅུའི་ལེའུ་སྟེ་བཞི་བཅུ་དྲུག་པའོ།། །།</s>
</p><p id="284">
<s id="284:1">འདི་སྐད་བདག་གིས་ཐོས་པའི་དུས་གཅིག་ན། </s>
</p><p id="285">
<s id="285:1">བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་ [289a.4]མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</s>
</p><p id="286">
<s id="286:1">དེའི་ཚེ་ཡུལ་དེ་ན་ཀུན་ཏུ་རྒྱུ་ཨུ་པ་གུབ་ཏེ་ཞེས་བྱ་བ་ཡིད་གཞུངས་ཤིང་སེམས་གསལ་བ་ནི་འདས་པ་དང་། མ་བྱོན་པ་དང་། ད་ལྟར་བྱུང་བ་ལ་མཁས་པ་ཞིག་སྟེ། </s>
</p><p id="287">
<s id="287:1">བཅོམ་ལྡན་འདས་གང་ན་བ་དེར་སོང་ནས་རབ་ཏུ་འབྱུང་ [289a.5]ངོ་ཞེས་བཅོམ་ལྡན་འདས་ལ་གསོལ་ཏོ། །</s>
</p><p id="288">
<s id="288:1">གལ་ཏེ་བདག་རབ་ཏུ་བྱུང་ནས་ཤེས་རབ་དང་། སྤོབས་པ་ཤཱ་རིའི་བུ་དང་མཉམ་ན་རབ་ཏུ་བྱུང་གི་དེ་ཙམ་མི་ཕོད་ན་ཕྱིར་ཁྱིམ་དུ་མཆིའོ་ཞེས་གསོལ་པ་དང་།</s>
<s id="288:2">བཅོམ་ལྡན་འདས་ཀྱིས་དེ་ཙམ་མི་ཕོད་དོ་ཞེས་བཀའ་སྩལ་ནས</s>
</p><p id="289">
<s id="289:1">ཀུན་ཏུ་རྒྱུ་ [289a.6]དེ་རབ་ཏུ་འབྱུང་དུ་མ་བཏུབ་ནས་</s>
<s id="289:2">ཕྱིར་ཁྱིམ་དུ་སོང་ངོ་། །</s>
</p><p id="290">
<s id="290:1">བཅོམ་ལྡན་འདས་ཀྱིས་དུས་གཞན་ཞིག་ན་འཁོར་མང་པོ་ལ་འདི་སྐད་ཅེས་བཀའ་སྩལ་ཏོ། །</s>
<s id="290:2">ང་མྱ་ངན་ལས་འདས་ནས་ལོ་བརྒྱ་ཕྲག་ལོན་པ་དང་།</s>
<s id="290:3">བྲམ་ཟེ་འདི་རབ་ཏུ་བྱུང་ནས་མངོན་པར་ཤེས་པ་དྲུག་དང་ཤེས་རབ་ཏུ་ལྡན་ཏེ།</s>
<s id="290:4">[289a.7]སེམས་ཅན་རྡུལ་སྙེད་ཅིག་གི་དོན་བྱེད་པར་འགྱུར་རོ། །</s>
<s id="290:5">བཅོམ་ལྡན་འདས་མྱ་ངན་ལས་འདས་ཀར་ཡང་ཀུན་དགའ་བོ་ལ་འདི་སྐད་ཅེས་བཀའ་སྩལ་ཏོ། །</s>
</p><p id="291">
<s id="291:1">ང་མྱ་ངན་ལས་འདས་ནས་མདོ་སྡེའི་སྡེ་སྣོད་ཐམས་ཅད་ཁྱོད་ལ་གཏད་ཀྱིས་གཟུངས་སུ་ཟུང་ལ་རྒྱས་པར་བྱོས་ཤིག་ཅེས་བཀའ་སྩལ་ནས།</s>
</p><p id="292">
<s id="292:1">[289b.1]བཅོམ་ལྡན་འདས་མྱ་ངན་ལས་འདས་ནས།</s>
</p><p id="293">
<s id="293:1">དེའི་འོག་ཏུ་ཀུན་དགའ་བོས་ཆོས་ཀྱི་སྡེ་སྣོད་ཀུན་བཟུང་ངོ་། །</s>
</p><p id="294">
<s id="294:1">ཀུན་དགའ་བོས་ལུས་ཡོངས་སུ་གཏོང་བ་ན་ཉེ་གནས་ཡ་ཤེའི་ཀི་ལ་འདི་སྐད་ཅེས་བསྒོའོ། །</s>
<s id="294:2">ང་འདས་པའི་འོག་ཏུ་མདོ་སྡེ་ཀུན་ཁྱོད་ལ་གཏད་ཀྱིས་གཟུངས་སུ་ཟུང་ཤིག་ཅེས་ [289b.2]བསྒོ་ནས།</s>
</p><p id="295">
<s id="295:1">ཡང་འདི་སྐད་ཅེས་སྨྲས་སོ། །</s>
</p><p id="296">
<s id="296:1">ཡུལ་བཱ་རཱ་ཎ་སཱིར་ཁྱིམ་བདག་གུབ་ཏ་ཞེས་བྱ་བ་ལ་བུ་ཨུ་པ་གུབ་ཏ་ཞེས་བྱ་བ་ཞིག་ཡོད་ཀྱིས་ཁྱོད་ཀྱིས་སློང་ལ་རབ་ཏུ་ཕྱུང་ཤིག །</s>
<s id="296:2">ཁྱོད་འདས་པའི་འོག་ཏུ་ཆོས་ཀྱང་དེ་ལ་གཏོད་ཅིག་ཅེས་བསྒོའོ། །</s>
<s id="296:3">ཀུན་དགའ་བོ་འདས་པའི་འོག་ཏུ་ཡ་ཤེའི་ཀིས་ [289b.3]དམ་པའི་ཆོས་བཟུང་སྟེ།</s>
</p><p id="297">
<s id="297:1">འཇིག་རྟེན་ན་སེམས་ཅན་གྱི་དོན་མང་དུ་བྱས་སོ། །</s>
</p><p id="298">
<s id="298:1">དེ་ནས་བཱ་རཱ་ཎ་སཱིར་གྲོང་དུ་སོང་སྟེ། </s>
</p><p id="299">
<s id="299:1">ཁྱིམ་བདག་དེ་དག་དེ་དང་བཤེས་པར་བྱས་ནས། </s>
</p><p id="300">
<s id="300:1">ཡང་དང་ཡང་དུ་དེའི་ཁྱིམ་དུ་སོང་སྟེ། </s>
</p><p id="301">
<s id="301:1">ཡིད་གཅུགས་པར་བྱས་སོ། །</s>
</p><p id="302">
<s id="302:1">ཁྱིམ་བདག་དེ་ལ་བུ་ཁྱེའུ་ཞིག་ [289b.4]བཙས་ནས། </s>
</p><p id="303">
<s id="303:1">མིང་ཨུ་པ་གུབ་ཏ་ཞེས་བཏགས་ཏེ། </s>
</p><p id="304">
<s id="304:1">ཆུང་ངུ་ཤེད་མ་བྱེ་བ་ནས་</s>
<s id="304:2">ཡ་ཤེའི་ཀིས་བསླངས་ཏེ།</s>
</p><p id="305">
<s id="305:1">རབ་ཏུ་ཕྱུང་བར་བྱས་པ་ལས་ཁྱིམ་བདག་གིས་འདི་སྐད་ཅེས་སྨྲས་སོ། །</s>
</p><p id="306">
<s id="306:1">བདག་འདོད་པའི་བུ་འདི་འདྲ་བ་ཞིག་ཡོད་དོ། །</s>
</p><p id="307">
<s id="307:1">རིགས་འཚོ་བ་སྙམ་སྟེ་མི་རུང་ངོ་། །</s>
</p><p id="308">
<s id="308:1">གལ་ཏེ་ [289b.5]ཡང་གཅིག་བཙས་ན་གདོད་སྦྱིན་ནོ། །</s>
</p><p id="309">
<s id="309:1">ཕྱིས་དུས་གཞན་ཞིག་ན་ཡང་བུ་གཅིག་བཙས་ནས། </s>
</p><p id="310">
<s id="310:1">མིང་ཡང་ནན་ཏན་ཀུ་བ་ཏ་ཞེས་བཏགས་སོ། །</s>
</p><p id="311">
<s id="311:1">དེ་ནས་ཡ་ཤེའི་ཀི་ཡང་དེར་སོང་སྟེ།  བུ་བླངས་པ་དང་།</s>
<s id="311:2">ཁྱིམ་བདག་གིས་ཡང་འདི་སྐད་ཅེས་སྨྲས་སོ། །</s>
</p><p id="312">
<s id="312:1">བུ་ཆེན་པོ་འདི་ནི་ [289b.6]ཕྱི་རོལ་གྱི་བྱ་བ་བསྒྲུབས་དགོས་སོ། །</s>
</p><p id="313">
<s id="313:1">བུ་ཆུང་ངུ་ནི་ནང་གི་བྱ་བ་བསྒྲུབས་ན་གདོད་བདེ་བར་འགྱུར་རོ་ཞེས་སྦྱིན་དུ་མ་བཏུབ་སྟེ། </s>
</p><p id="314">
<s id="314:1">ཕྱིས་ཡང་བུ་གཅིག་བྱུང་ན་གདོད་དབུལ་ལོ་ཞེས་སྨྲས་སོ། །</s>
</p><p id="315">
<s id="315:1">ཡ་ཤེའི་ཀི་ནི་དགྲ་བཅོམ་པའི་ནང་ན་རིག་པ་གསུམ་དང་ལྡན་ཏེ། </s>
</p><p id="316">
<s id="316:1">སེམས་ཅན་གྱི་ [289b.7]དབང་པོ་ལ་མཁས་པས།</s>
<s id="316:2">ཁྱེའུ་དེ་གཉིས་ལ་བརྟགས་ན་</s>
<s id="316:3">རབ་ཏུ་བྱུང་བའི་སྐལ་བ་ཡོད་པར་མི་འདྲ་ནས།</s>
</p><p id="317">
<s id="317:1">མ་བསྐུལ་བར་བཞག་གོ། །</s>
</p><p id="318">
<s id="318:1">དེ་ནས་ཡང་ཁྱིམ་བདག་དེ་ལ་བུ་གཅིག་བཙས་ནས་</s>
<s id="318:2">བྱད་གཟུགས་ལེགས་པར་བལྟ་ན་སྡུག་པ་ཞིག་སྟེ།</s>
</p><p id="319">
<s id="319:1">ཡང་ཁྱིམ་བདག་གི་ཐད་ [290a.1]དུ་སོང་སྟེ།  བུ་བསླངས་པ་དང་འདི་སྐད་ཅེས་སྨྲས་སོ། །</s>
</p><p id="320">
<s id="320:1">བུ་ད་དུང་ཆུང་བས་གཡོག་ཀྱང་མི་ནུས་ལ་</s>
<s id="320:2">བདག་ཀྱང་དབུལ་བས་སླང་དུ་མེད་དོ། །</s>
</p><p id="321">
<s id="321:1">རེ་ཞིག་སྐད་ཅིག་ནམ་སྐྱེས་ན་སྦྱིན་ནོ་ཞེས་སྨྲས་སོ། །</s>
</p><p id="322">
<s id="322:1">དེ་ནས་ཆེར་སྐྱེས་ནས་</s>
<s id="322:2">ཤེས་རབ་དང་ལྡན་པར་གྱུར་ཏེ།</s>
</p><p id="323">
<s id="323:1">[290a.2]ཕས་ཀྱང་ནོར་རྫས་ལག་ཏུ་གཏད་ནས་</s>
<s id="323:2">ཚོང་བྱེད་དུ་བཅུག་གོ། །</s>
</p><p id="324">
<s id="324:1">དུས་གཞན་ཞིག་ན་ཡ་ཤེའི་ཀི་ཉིད་དེའི་དྲུང་དུ་སོང་སྟེ། </s>
</p><p id="325">
<s id="325:1">ཆོས་བསྟན་ནས་སེམས་རྩེ་གཅིག་པ་ཡིད་ལ་བྱེད་དུ་བཅུག་སྟེ།</s>
</p><p id="326">
<s id="326:1">དགེ་བའི་རྟོག་པ་བྱུང་ན་རྡེའུ་དཀར་རུ་ཞིག་ཞོག་ལ།</s>
<s id="326:2">མི་དགེ་བའི་རྟོག་པ་བྱུང་ན་རྡེའུ་ན་གུ་ [290a.3]ཞིག་ཞོག་ལ་</s>
<s id="326:3">དུས་དུས་སུ་གང་མང་རྩིས་ཤིག་ཅེས་བསྒོའོ། །</s>
<s id="326:4">ཨུ་པ་གུབ་ཏས་ཀྱང་བསྒོ་བ་བཞིན་དུ་དགེ་བ་དང་མི་དགེ་བའི་རྟོག་པ་བྱུང་བ་ལས་རྡེའུ་བཞག་སྟེ་བརྩིས་ན།</s>
<s id="326:5">ཐོག་མ་ནི་རྡེའུ་ན་གུ་མང་རབ་ལ།</s>
<s id="326:6">དཀར་རུ་ཉུང་རབ་བོ་དེ་ནས་ཡང་བགས་ཀྱིས་དཀར་ནག་མཉམ་མོ། །</s>
<s id="326:7">[290a.4]དེ་ནས་ཡིད་ལ་བྱ་བ་མ་བཏང་བས་</s>
<s id="326:8">རྡེའུ་ན་གུ་ནི་མེད་ཀྱི།</s>
<s id="326:9">རྡེའུ་དཀར་རུ་འབའ་ཞིག་ཏུ་གྱུར་ཏེ</s>
</p><p id="327">
<s id="327:1">དགེ་བའི་རྟོག་པ་གྲུབ་ནས་</s>
<s id="327:2">འབྲས་བུ་དང་པོ་ཐོབ་པར་གྱུར་ཏེ།</s>
</p><p id="328">
<s id="328:1">དེའི་ཚེ་གྲོང་ཁྱེར་དེ་ནས་སྨད་འཚོང་མ་ཞིག་གིས་བྲན་མོ་གཅིག་མངགས་ཏེ།</s>
<s id="328:2">ཨུ་པ་གུབ་ཏ་ལ་མེ་ཏོག་ཉོར་བཏང་ [290a.5]ངོ་། །</s>
</p><p id="329">
<s id="329:1">ཨུ་པ་གུབ་ཏ་རང་བཞིན་གྱིས་དྲང་བས་བྲན་མོ་དེ་ལ་མེ་ཏོག་རྒྱལ་བར་བྱིན་ཏེ། </s>
</p><p id="330">
<s id="330:1">མ་རངས་པ་མེད་པར་བྱས་སོ། །</s>
</p><p id="331">
<s id="331:1">བྲན་མོ་དེ་མེ་ཏོག་རྣམས་ཁྱེར་ཏེ། </s>
</p><p id="332">
<s id="332:1">རྗེ་མོ་ལ་ཕུལ་བ་དང་། ངོ་མཚར་ཆེར་བཟུང་སྟེ།</s>
</p><p id="333">
<s id="333:1">བྲན་མོ་ལ་འདི་སྐད་ཅེས་སྨྲས་སོ། །</s>
</p><p id="334">
<s id="334:1">སྔར་མེ་ཏོག་ཉོས་པའི་རིན་ [290a.6]དང་། དེང་ཉོས་པའི་རིན་འདྲ་ན། </s>
</p><p id="335">
<s id="335:1">སྔར་ནི་ཅིའི་ཕྱིར་ཉུང་ལ་</s>
<s id="335:2">ད་ནི་ཅིའི་ཕྱིར་མང་</s>
<s id="335:3">སྔ་མའི་ཚེ་ན།  ཁྱོད་ཀྱིས་ང་བསླུས་སམ།</s>
<s id="335:4">བྲན་མོས་སྨྲས་པ།</s>
<s id="335:5">དེང་གི་མེ་ཏོག་འཚོང་བའི་བདག་པོ་ངོ་མཚར་དུ་དྲང་ལ།</s>
<s id="335:6">དེ་སྟེ་གཡོ་སྒྱུ་མེད་པས་</s>
<s id="335:7">མང་དུ་ཁུགས་པ་ཡིན་ནོ། །</s>
</p><p id="336">
<s id="336:1">སྐྱེས་བུ་དེ་གཟུགས་ [290a.7]བཟང་ཞིང་མཛེས་པས།</s>
<s id="336:2">ཇོ་མོས་གཟིགས་ན་</s>
<s id="336:3">དགྱེས་པར་འགྱུར་རོ་ཞེས་སྨྲས་པ་དང་།</s>
<s id="336:4">སྨད་འཚོང་མས་དེ་འབོད་དུ་བཏང་ངོ་། །</s>
</p><p id="337">
<s id="337:1">ཨུ་པ་གུབ་ཏ་དེར་འོང་དུ་མ་བཏུབ་ནས། </s>
</p><p id="338">
<s id="338:1">ཡང་ནས་ཡང་བོས་ཀྱང་འགྲོར་མ་བཏུབ་བོ། །</s>
<s id="338:2">དེའི་ཚེ་སྨད་འཚོང་མ་རྒྱལ་བུ་ཞིག་དང་འདུས་ཏེ།</s>
</p><p id="339">
<s id="339:1">རྒྱལ་བུ་ [290b.1]དེའི་གོས་རིན་པོ་ཆེ་ལ་ཆགས་པས་གསང་སྟེ། </s>
</p><p id="340">
<s id="340:1">རྒྱལ་བུ་བསད་ནས་རོ་སྦས་སོ། །</s>
</p><p id="341">
<s id="341:1">དེ་ནས་རྒྱལ་པོས་ཁྱིམ་བཙལ་བ་དང་།</s>
<s id="341:2">སྨད་འཚོང་མའི་ཁྱིམ་ནས་རྒྱལ་བུའི་རོ་རྙེད་དེ།</s>
</p><p id="342">
<s id="342:1">སྨད་འཚོང་མ་དེ་རྐང་ལག་ཀྱང་གཏུབ་བོ། །</s>
<s id="342:2">རྣ་བ་དང་སྣ་ཡང་བཅད་ཅིང་</s>
<s id="342:3">ཤིང་ཁར་བཏགས་ཏེ།</s>
</p><p id="343">
<s id="343:1">དུར་ཁྲོད་དུ་ [290b.2]བཙུགས་སོ། །</s>
</p><p id="344">
<s id="344:1">དེ་ལྟར་བྱས་ཀྱང་</s>
<s id="344:2">ད་རུང་སྲོག་མ་ཆད་པས།</s>
<s id="344:3">ཨུ་པ་གུབ་ཏ་དེའི་དྲུང་དུ་སོང་བ་དང་།</s>
<s id="344:4">སྨད་འཚོང་མས་འདི་སྐད་ཅེས་སྨྲས་སོ། །</s>
</p><p id="345">
<s id="345:1">སྔོན་སྡུག་པའི་ཚེ་ན་འོང་དུ་མ་བཏུབ་ན། </s>
</p><p id="346">
<s id="346:1">ད་མ་རུང་བར་གྱུར་པའི་འོག་ཏུ་གར་འགྲོ་ཞེས་སྨྲས་པ་དང་།</s>
<s id="346:2">ཨུ་པ་གུབ་ཏས་སྨྲས་པ།</s>
<s id="346:3">[290b.3]ཁྱོད་ཀྱི་མངའ་བྱད་འདོད་པའི་ཕྱིར་འདིར་འོངས་པ་མ་ཡིན་གྱི།</s>
<s id="346:4">ཁྱོད་ལ་སྙིང་བརྩེ་བའི་ཕྱིར་</s>
<s id="346:5">འོངས་སོ་ཞེས་སྨྲས་ནས།</s>
</p><p id="347">
<s id="347:1">མི་རྟག་པའི་ཆོས་རྣམ་པ་བཞི་པོ་འདི་དག་བསྟན་ཏོ། །</s>
</p><p id="348">
<s id="348:1">ལུས་འདི་ནི་མི་གཙང་བ། སྡུག་བསྔལ་བ། སྟོང་པ། བདག་མེད་པ་སྟེ།</s>
</p><p id="349">
<s id="349:1">རེ་རེ་ནས་བརྟགས་ཤིང་</s>
<s id="349:2">ཡིད་ [290b.4]བརྟན་དུ་མི་རུང་ངོ་། །</s>
</p><p id="350">
<s id="350:1">གང་གླེན་པ་གཏི་མུག་ཅན་ནི་དེ་ལ་ཆགས་སོ། །</s>
</p><p id="351">
<s id="351:1">སྨད་འཚོང་མས་ཆོས་དེ་དག་ཐོས་ནས་</s>
<s id="351:2">ཆོས་ལ་ཆོས་ཀྱི་མིག་རྣམ་པར་དག་པར་གྱུར་ཏོ། །</s>
</p><p id="352">
<s id="352:1">ཨུ་པ་གུབ་ཏ་ནི་ཕྱིར་མི་ལྡོག་པའི་འབྲས་བུ་ཐོབ་བོ། །</s>
<s id="352:2">དེ་ནས་ཡ་ཤེའི་ཀིས་ཁྱིམ་བདག་དེ་ལས་གཞོན་ནུ་བསླངས་ནས།</s>
</p><p id="353">
<s id="353:1">[290b.5]རབ་ཏུ་དབྱུང་ངོ་ཞེས་བྱས་པ་དང་།</s>
<s id="353:2">ཁྱིམ་བདག་གིས་ཀྱང་དེ་བཞིན་དུ་ཕུལ་ནས།</s>
</p><p id="354">
<s id="354:1">གཙུག་ལག་ཁང་དུ་ཁྲིད་དེ་ཁྲིམས་བཅུ་ཕོག་གོ། །</s>
</p><p id="355">
<s id="355:1">དེ་ནས་ལོ་ཉི་ཤུ་ལོན་པ་དང་།</s>
<s id="355:2">བསྙེན་པར་རྫོགས་སོ། །</s>
</p><p id="356">
<s id="356:1">བསྙེན་པར་རྫོགས་པའི་ཚེ་གསོལ་བ་དང་བཞིའི་ལས་ཀྱིས་བསྙེན་པར་རྫོགས་ནས་</s>
<s id="356:2">དགྲ་ [290b.6]བཅོམ་པར་གྱུར་ཏོ། །</s>
</p><p id="357">
<s id="357:1">རིག་པ་གསུམ་དང་། མངོན་པར་ཤེས་པ་དྲུག་དང་ལྡན་ཏེ། </s>
</p><p id="358">
<s id="358:1">སྨྲ་བ་དང་སྤོབས་པ་ཟད་མི་ཤེས་པར་གྱུར་ནས། </s>
</p><p id="359">
<s id="359:1">མི་མང་པོ་བསྡུས་ནས་</s>
<s id="359:2">ཆོས་བསྟན་པར་བྱས་པ་དང་།</s>
<s id="359:3">དེའི་ཚེ་བདུད་སྡིག་ཏོ་ཅན་འཁོར་མང་པོའི་ནང་དུ་གསེར་གྱི་དོང་ཙེ་ཆར་བཞིན་ཕབ་པས་</s>
<s id="359:4">མི་ཀུན་ [290b.7]དོང་ཙེ་ལ་རྟོད་ནས་</s>
<s id="359:5">ཆོས་མི་ཉན་པར་གྱུར་ཏོ། །</s>
</p><p id="360">
<s id="360:1">དེའི་ཕྱི་དེ་ཉིན་འཁོར་མང་པོ་བསྡུས་ཏེ་</s>
<s id="360:2">ཆོས་བསྟན་པར་བྱས་པ་ལ་</s>
<s id="360:3">བདུད་སྡིག་ཏོ་ཅན་གྱིས་མེ་ཏོག་གི་འཕྲེང་བའི་ཆར་ཕབ་པས་</s>
<s id="360:4">ཀུན་གྱི་སེམས་དཀྲུགས་སོ། །</s>
</p><p id="361">
<s id="361:1">དེའི་ཕྱི་དེ་ཉིན་འཁོར་མང་པོ་བསྡུས་ཏེ། </s>
</p><p id="362">
<s id="362:1">ཆོས་བསྟན་པར་བྱས་པ་ལས་ [291a.1]</s>
<s id="362:2">བདུད་ཀྱི་རྒྱལ་པོས་གླང་པོ་ཆེ་མཐོན་མཐིང་ག་ཁ་ནས་མཆེ་བ་དྲུག་བྱུང་བའི་མཆེ་བ་རེ་རེ་ལ་ཡང་རྫིང་བུ་རེ་རེ་ཡོད་པ།</s>
<s id="362:3">རྫིང་བུ་རེ་རེའི་ནང་ན་མེ་ཏོག་བདུན་བདུན་ཡོད་པ།</s>
<s id="362:4">མེ་ཏོག་རེ་རེའི་ནང་ན་ཤེལ་གྱི་བུ་མོ་བདུན་བདུན་ཡོད་པ་</s>
<s id="362:5">བུ་མོ་དེ་དག་ཀྱང་སོ་སོ་ནས་རོལ་མོ་མང་པོ་བྱེད་ [291a.2]ཅིང་།</s>
<s id="362:6">གླང་པོ་ཆེ་གོམ་པ་པད་མ་ལ་དལ་གྱིས་འགྲོ་བའི་ནང་དུ་འགྲོ་བར་བསྟན་པ་དང་།</s>
<s id="362:7">མི་ཐམས་ཅད་ཀྱང་དེ་ལ་བལྟ་བས་ཆོས་ལ་མ་འདུན་ཏེ</s>
</p><p id="363">
<s id="363:1">དེའི་ཕྱི་དེ་ཉིན་འཁོར་རྣམས་བསྡུས་ཏེ། </s>
</p><p id="364">
<s id="364:1">ཆོས་བསྟན་པ་བྱས་པ་ལས་</s>
<s id="364:2">བདུད་ཀྱི་རྒྱལ་པོས་ན་ཆུང་བཟང་མོ་ཤིན་ཏུ་མཛེས་ཤིང་ [291a.3]བཟང་བ་ཞིག་འཁོར་གྱི་ནང་དུ་འོངས་པར་སྤྲུལ་ནས།</s>
</p><p id="365">
<s id="365:1">མི་ཀུན་དེ་ལ་མིག་མི་འཛུམས་པར་བལྟ་སྟེ། </s>
</p><p id="366">
<s id="366:1">ཆོས་ཉན་པ་བརྗེད་དོ། །</s>
</p><p id="367">
<s id="367:1">དེ་མ་ཐག་ཏུ་ཡ་ཤེའི་ཀིས་སྤྲུལ་པའི་བུད་མེད་དེ་ཀེང་རུས་དཀར་པོར་སྤྲུལ་ནས། </s>
</p><p id="368">
<s id="368:1">མི་མང་པོས་མཐོང་བ་དང་།</s>
<s id="368:2">མི་ཀུན་གདོད་ཆོས་ཉན་པས་</s>
<s id="368:3">འབྲས་ [291a.4]བུ་ཐོབ་པ་ཡང་རབ་ཏུ་མང་ངོ་། །</s>
</p><p id="369">
<s id="369:1">བཙུན་པ་དེ་དག་ལ་ཐོག་མ་ནས་ཁྱི་ཞིག་ཡོད་དེ། </s>
</p><p id="370">
<s id="370:1">ཉིན་གཅིག་བཞིན་དུ་ཆོས་ཉན་པ་ལ་རྣ་བ་བཏུད་དེ་ཉན་པས་ཁྱི་དེ་ཚེ་བརྗེས་ནས། </s>
</p><p id="371">
<s id="371:1">ལྷའི་རིས་དྲུག་པར་སྐྱེས་ཏེ། </s>
</p><p id="372">
<s id="372:1">བདུད་སྡིག་ཏོ་ཅན་དང་སྟན་གཅིག་ལ་འདུག་གོ། །</s>
</p><p id="373">
<s id="373:1">བདུད་སྡིག་ཏོའི་རྒྱལ་པོས་ལྷ་ [291a.5]དེ་ལ་འདི་ནི་ཡོན་ཏན་ཆེན་པོ་དང་ལྡན་ཏེ་</s>
<s id="373:2">ང་དང་མཉམ་ན་</s>
<s id="373:3">འདི་གང་ནས་ཚེ་འཕོས་ནས་འདིར་སྐྱེས་བརྟག་གོ་སྙམ་སྟེ</s>
</p><p id="374">
<s id="374:1">བརྟག་པ་དང་། ཁྱི་ལས་སྐྱེས་པ་མཐོང་བ་དང་</s>
<s id="374:2">དགེ་སློང་གིས་ང་སྐྱེངས་ཏེ་སྨ་ཕབ་བོ་སྙམ་ནས།</s>
</p><p id="375">
<s id="375:1">རྒྱང་མ་ནས་བཙུན་པ་ཏིང་ངེ་འཛིན་དུ་ཞུགས་པ་མཐོང་བ་དང་།</s>
<s id="375:2">རིན་པོ་ཆེའི་ [291a.6]ཅོད་པན་ཞིག་བཙུན་པའི་མགོ་ལ་བཞག་གོ། །</s>
</p><p id="376">
<s id="376:1">ཏིང་ངེ་འཛིན་ལས་ལངས་པ་དང་།</s>
<s id="376:2">མགོ་ལ་ཅོད་པན་ཡོད་པར་རྟོགས་ནས་</s>
<s id="376:3">སུས་བཞག་སྙམ་བརྟགས་ནས་</s>
<s id="376:4">བདུད་སྡིག་ཏོ་ཅན་གྱིས་བཞག་པར་རྟོགས་ནས།</s>
</p><p id="377">
<s id="377:1">རྫུ་འཕྲུལ་གྱི་མཐུས་བདུད་སྡིག་ཏོ་ཅན་དེར་བཀུག་སྟེ། </s>
</p><p id="378">
<s id="378:1">ཁྱི་རོ་གཅིག་ [291a.7]མགོའི་འཕྲེང་བར་སྤྲུལ་ནས། </s>
</p><p id="379">
<s id="379:1">བདུད་སྡིག་ཏོ་ཅན་ལ་འདི་སྐད་ཅེས་སྨྲས་སོ། །</s>
</p><p id="380">
<s id="380:1">ཁྱོད་ཀྱི་ང་ལ་ཅོད་པན་བྱིན་པའི་ལན་དུ་ཁྱོད་ལ་འཕྲེང་བ་གཅིག་སྦྱིན་གྱི་བཞེས་ཤིག་ཅེས་སྨྲས་པ་དང་།</s>
<s id="380:2">བདུད་སྡིག་ཅན་གྱིས་བླངས་ཏེ།</s>
</p><p id="381">
<s id="381:1">འཕྲེང་བ་བཏགས་ནས་ཕྱིར་སོང་ངོ་། །</s>
</p><p id="382">
<s id="382:1">གནས་སུ་ཕྱིན་ཏེ་བརྟགས་ན། </s>
</p><p id="383">
<s id="383:1">[291b.1]མགོ་ལ་འཕྲེང་བ་བཞག་པ།</s>
<s id="383:2">ཁྱི་རོ་ཡིན་པར་མཐོང་ནས་</s>
<s id="383:3">མི་འདོད་དེ་འདོར་བར་བྱས་པ་ལས།</s>
<s id="383:4">མཐུ་སྟོབས་ཅི་ཡོད་པས་གཏུགས་ཀྱང་འདོར་མ་ནུས་སོ། །</s>
</p><p id="384">
<s id="384:1">དེ་ནས་བརྒྱ་བྱིན་གྱི་ཐད་དུ་སོང་སྟེ། </s>
</p><p id="385">
<s id="385:1">མི་གཙང་བ་འདི་དོར་ཅིག་ཅེས་སྨྲས་པ་དང་།</s>
<s id="385:2">བརྒྱ་བྱིན་གྱིས་སྨྲས་པ།</s>
<s id="385:3">འདི་ལྟར་སུས་བྱས་པ་དེ་ [291b.2]ཉིད་ཀྱིས་འདོར་ནུས་ཀྱི།</s>
<s id="385:4">བདག་ལ་ནི་འདོར་ནུས་པའི་མཐུ་མེད་དོ། །</s>
</p><p id="386">
<s id="386:1">བདུད་སྡིག་ཏོ་ཅན་གྱིས་ལྷ་ཀུན་དང་ཚངས་པའི་རྒྱལ་པོའི་བར་དུ་བདག་གི་མི་གཙང་བ་འདི་དོར་ཅིག་ཅེས་སྨྲས་ནས། </s>
</p><p id="387">
<s id="387:1">སྔ་མས་སྨྲས་པ་དང་འདྲ་སྟེ། </s>
</p><p id="388">
<s id="388:1">ངེད་ལ་འདི་དོར་བའི་མཐུ་མེད་དོ་ཞེས་སྨྲས་པས།</s>
<s id="388:2">ཅི་བྱར་ [291b.3]མི་རུང་ནས་ཕྱིར་བཙུན་པའི་དྲུང་དུ་འོངས་ནས་</s>
</p><p id="389">
<s id="389:1">འདི་སྐད་ཅེས་སྨྲས་སོ། །</s>
</p><p id="390">
<s id="390:1">སངས་རྒྱས་བཅོམ་ལྡན་འདས་ནི་ཡོན་ཏན་ཆེན་པོ་དང་ལྡན་པ་བདེན་ཏེ། </s>
</p><p id="391">
<s id="391:1">བྱམས་པའི་ཐུགས་ཕྱོགས་གཅིག་ཏུ་མ་གྱུར་ཏོ། །</s>
</p><p id="392">
<s id="392:1">ཁྱོད་ཉན་ཐོས་རྣམས་ནི་འཇིགས་སུ་རུང་བའོ། །</s>
</p><p id="393">
<s id="393:1">ཅིས་མངོན་ཞེ་ན། </s>
</p><p id="394">
<s id="394:1">ངས་སྔོན་ཡི་ [291b.4]དགས་ཀྱི་དཔུང་ཁྲི་ཕྲག་བརྒྱད་ཅུ་ལ་སོགས་ཏེ། </s>
</p><p id="395">
<s id="395:1">བྱང་ཆུབ་སེམས་དཔའ་ལ་བསྐོར་ནས་བྱང་ཆུབ་ལས་ཉམས་པར་བྱ་བར་བརྒལ་བ་ལས།</s>
<s id="395:2">འོན་ཀྱང་ཐུགས་རྗེ་བསྐྱེད་དེ།</s>
</p><p id="396">
<s id="396:1">བདག་ལ་དགྲར་མི་དགོངས་སོ། །</s>
</p><p id="397">
<s id="397:1">བདག་གིས་ཀྱལ་ཀ་ཅུང་ཟད་ཅིག་བྱས་པ་ལས།</s>
<s id="397:2">ལན་འདི་འདྲ་བ་བྱས་སོ། །</s>
</p><p id="398">
<s id="398:1">ཨུ་ [291b.5]པ་གུབ་ཏས་སྨྲས་པ།</s>
<s id="398:2">ཁྱོད་ཟེར་བ་བདེན་ཏེ།</s>
</p><p id="399">
<s id="399:1">སངས་རྒྱས་དང་ངར་བསྒྲུན་ན། </s>
</p><p id="400">
<s id="400:1">བརྒྱ་འགྱུར་སྟོང་འགྱུར་དུ་ཡང་</s>
<s id="400:2">དཔེར་བྱར་མི་རུང་སྟེ།</s>
</p><p id="401">
<s id="401:1">རི་རབ་ལྷུན་པོ་ཡང་ཡུངས་ཀར་དང་བསྒྲུན་པའམ།</s>
<s id="401:2">རྒྱ་མཚོ་ཆེན་པོ་དང་བ་རྨིག་གི་ཆུར་བསྒྲུན་པའམ།</s>
<s id="401:3">སེང་གེའི་རྒྱལ་པོ་དང་ཝ་བསྒྲུན་པ་དང་འདྲ་སྟེ།</s>
</p><p id="402">
<s id="402:1">ཆེ་ཆུང་གི་ [291b.6]ཁྱད་པར་བསྐྱེད་དུ་མེད་དོ། །</s>
</p><p id="403">
<s id="403:1">ཁོ་བོ་ནི་དུས་ངན་པའི་མཐར་སྐྱེས་ཏེ། </s>
</p><p id="404">
<s id="404:1">དེ་བཞིན་གཤེགས་པ་ཡང་མ་མཐོང་ན། </s>
</p><p id="405">
<s id="405:1">ཁྱོད་ཀྱི་རྫུ་འཕྲུལ་གྱིས་སངས་རྒྱས་ཀྱི་སྐུར་སྤྲུལ་ནུས་སོ་ཞེས་ཐོས་ཀྱིས།</s>
<s id="405:2">ཁྱོད་ཀྱིས་ཁོ་བོས་མཐོང་བར་སྟོན་ཅིག་བལྟ་བར་བྱའོ། །</s>
</p><p id="406">
<s id="406:1">བདུད་ཀྱིས་སྨྲས་པ།</s>
<s id="406:2">ངས་དེ་དང་འདྲ་བར་སྤྲུལ་གྱིས་ [291b.7]ཁྱོད་ཀྱིས་ཁོ་བོ་ལ་ཕྱག་མ་བྱེད་ཅིག །</s>
</p><p id="407">
<s id="407:1">སྨྲས་པ།</s>
<s id="407:2">ཕྱག་མི་བྱེད་དོ། །</s>
</p><p id="408">
<s id="408:1">དེ་ནས་བདུད་ཀྱི་རྒྱལ་པོས་ཀྱང་སངས་རྒྱས་ཀྱི་སྐུར་སྤྲུལ་ཏེ། </s>
</p><p id="409">
<s id="409:1">སྐུ་ཆེན་པོ་ཁྲུ་བཅུ་དྲུག་པ་གསེར་གྱི་མདོག་ཅན།</s>
<s id="409:2">མཚན་སུམ་ཅུ་རྩ་གཉིས་དང་། དཔེ་བྱད་བཟང་པོ་བརྒྱད་ཅུས་བརྒྱན་པ།</s>
<s id="409:3">འོད་ཟེར་གསལ་བ་ལྷམ་མེ་ལྷང་ངེར་གསལ་བ།</s>
<s id="409:4">[292a.1]ཉི་ཟླ་བས་ཀྱང་ལྷག་པར་སྤྲུལ་པ་དང་།</s>
<s id="409:5">ཨུ་པ་གུབ་ཏ་རབ་ཏུ་དགའ་ནས་</s>
<s id="409:6">ཕྱག་བྱས་པར་གཟས་པ་དང་།</s>
<s id="409:7">བདུད་ཀྱི་རྒྱལ་པོས་ཕྱིར་ཡང་བདུད་ཀྱི་ལུས་སུ་བསྒྱུར་ནས</s>
<s id="409:8">ཨུ་པ་གུབ་ཏ་ལ་བཙུན་པ་ཁྱོད་ཀྱིས་ཕྱག་མི་བྱ་བར་བྱས་ན།</s>
<s id="409:9">ཅིའི་ཕྱིར་ཕྱག་བྱེད་ཅེས་སྨྲས་སོ། །</s>
</p><p id="410">
<s id="410:1">ཨུ་ [292a.2]པ་གུབ་ཏས་སྨྲས་པ།</s>
<s id="410:2">ཁོ་བོ་སངས་རྒྱས་ལ་ཕྱག་བྱེད་ཀྱི་</s>
<s id="410:3">ཁྱོད་ལ་ཕྱག་མི་བྱེད་དོ། །</s>
</p><p id="411">
<s id="411:1">བདུད་ཀྱི་རྒྱལ་པོས་སྨྲས་པ།</s>
<s id="411:2">བཙུན་པ་བདག་ལ་ཐུགས་བརྩེ་བའི་སླད་དུ་ཁྱི་རོ་འདི་མ་མཆིས་པར་མཛོད་ཅིག །</s>
</p><p id="412">
<s id="412:1">ཨུ་པ་གུབ་ཏས་སྨྲས་པ།</s>
<s id="412:2">ཁྱོད་སྙིང་རྗེའི་སེམས་བསྐྱེད་དེ།</s>
</p><p id="413">
<s id="413:1">སེམས་ཅན་ [292a.3]ཀུན་གྱི་སྐྱབས་བྱོས་ཤིག་དང་།</s>
<s id="413:2">ཁྱི་རོ་ལས་རིན་པོ་ཆེའི་འཕྲེང་བར་འགྱུར་རོ། །</s>
<s id="413:3">གལ་ཏེ་མི་དགེ་བའི་སྡིག་པའི་སེམས་སྐྱེས་ན་</s>
<s id="413:4">ཁྱི་རོ་ཉིད་ལས་མི་འགྱུར་རོ་ཞེས་སྨྲས་པ་དང་།</s>
<s id="413:5">བདུད་ཀྱི་རྒྱལ་པོ་སྐྲག་ནས</s>
</p><p id="414">
<s id="414:1">རྟག་ཏུ་དགེ་བའི་སེམས་བསྐྱེད་དོ། །</s>
</p><p id="415">
<s id="415:1">དེའི་ཚེ་བཙུན་པ་ཨུ་པ་གུབ་ཏས་ [292a.4]འབྲས་བུ་ཐོབ་པའི་འོག་ཏུ་</s>
<s id="415:2">སེམས་ཅན་བཏུལ་ཏེ།</s>
</p><p id="416">
<s id="416:1">འབྲས་བུ་བཞི་ཐོབ་པར་བྱས་པའི་གྲངས་ནི། འབྲས་བུ་ཐོབ་པའི་མི་རེ་རེས་ཚུལ་ཤིང་སོར་བཞི་པ་རེ་རེ་བྱས་པའི་ཚུལ་ཤིང་</s>
<s id="416:2">དེ་ལྟ་བུས་ཁང་པ་མཐོ་ཁྱད་ཆག་དྲུག་ཅུ་པ་ཆུ་ཞེང་གབ་པར་ཆག་དྲུག་ཅུ་པའི་ནང་ཡོངས་སུ་གང་ངོ་། །</s>
</p><p id="417">
<s id="417:1">དེ་ནས་ [292a.5]མི་མང་པོ་ཀུན་གྱིས་བསྟོད་ཅིང་བསྔགས་ཏེ། </s>
</p><p id="418">
<s id="418:1">ཁྱོད་ཀྱི་ཡོན་ཏན་ནི་རྒྱ་ཆེ་བས་སེམས་ཅན་བཏུལ་བའི་གྲངས་ཀྱང་དཔག་ཏུ་མེད་དོ་ཞེས་སྨྲས་སོ། །</s>
</p><p id="419">
<s id="419:1">ཨུ་པ་གུབ་ཏས་སྨྲས་པ།</s>
<s id="419:2">ཁོ་བོ་དུད་འགྲོ་བྱེད་པའི་ཚེ་ན་ཡང་སེམས་ཅན་དག་བཏུལ་ཏེ།</s>
</p><p id="420">
<s id="420:1">འཕགས་པའི་འབྲས་བུ་ཐོབ་པར་བྱས་ན།  [292a.6]</s>
<s id="420:2">ད་ལྟར་གྱི་དུས་ན་བཏུལ་བ་ལྟ་ཅི་སྨོས།</s>
</p><p id="421">
<s id="421:1">འཁོར་མང་པོས་སྨྲས་པ།</s>
<s id="421:2">སྔོན་ཅི་ལྟ་བུར་སེམས་ཅན་དག་བཏུལ་བ་བདག་ཅག་ལ་བསྟན་དུ་གསོལ། །</s>
</p><p id="422">
<s id="422:1">ཨུ་པ་གུབ་ཏས་སྨྲས་པ།</s>
<s id="422:2">སྔོན་འདས་པའི་དུས་ན། བཱ་རཱ་ཎ་སཱི་འདིར་དྲང་སྲོང་ལྷགས་པའི་རི་ལ་རང་སངས་རྒྱས་ལྔ་བརྒྱ་ཞིག་གནས་སོ། །</s>
</p><p id="423">
<s id="423:1">[292a.7]དེའི་ཚེ་སྤྲེའུ་ཞིག་ཉིན་གཅིག་བཞིན་དུ་མཆོད་པ་འབུལ་ཞིང་</s>
<s id="423:2">སྤྱོད་ལམ་ལ་ལྟའོ། །</s>
</p><p id="424">
<s id="424:1">རང་སངས་རྒྱས་དེ་དག་ཕྱིས་གཞན་ཞིག་ཏུ་དོང་བ་ལས།</s>
<s id="424:2">ཀུན་ཏུ་རྒྱུ་ལྔ་བརྒྱ་ཙམ་ཞིག་དེ་ན་གནས་སོ། །</s>
</p><p id="425">
<s id="425:1">ཀུན་ཏུ་རྒྱུ་དེ་དག་ལ་ལ་ནི་ཉི་མ་དང་ཟླ་བ་ལ་མཆོད་ལ་ལ་ནི་མེ་ལྷ་ལ་མཆོད་དོ། །</s>
</p><p id="426">
<s id="426:1">ཉི་མ་ [292b.1]དང་ཟླ་བ་ལ་མཆོད་པ་ནི་ཉི་ཟླའི་ཕྱོགས་སུ་རྐང་པ་ཡ་གཅིག་གིས་འགྲེང་ངོ་། །</s>
</p><p id="427">
<s id="427:1">མེ་ལྷ་ཅན་ནི་ནང་པར་སྔ་དྲོ་ཞིང་མེ་འབུད་དོ། །</s>
</p><p id="428">
<s id="428:1">དེའི་ཚེ་ན་སྤྲེའུ་དེས་འགྲེང་བ་དེ་དག་གི་རྐང་པ་ནས་ལག་པ་ཡ་གཅིག་གིས་བཟུང་སྟེ་ཐུར་དུ་དྲངས་སོ། །</s>
</p><p id="429">
<s id="429:1">མེ་འབུད་པ་དེ་དག་གི་མེ་བསད་ནས། </s>
</p><p id="430">
<s id="430:1">ལུས་དྲང་པོར་ [292b.2]འདུག་སྟེ།  བསམ་པ་ཡིད་ལ་བྱེད་དོ། །</s>
</p><p id="431">
<s id="431:1">དེ་ནས་ཀུན་ཏུ་རྒྱུ་དེ་དག་གཅིག་ལ་གཅིག་འདི་སྐད་ཅེས་སྨྲས་སོ། །</s>
</p><p id="432">
<s id="432:1">སྤྲེའུ་འདི་བདག་ཅག་ཀྱང་སྤྱོད་ལམ་འདི་ལྟ་བུ་གྱིས་ཤིག་ཅེས་བྱ་བའི་ཐ་ཚིག་སྟེ། </s>
</p><p id="433">
<s id="433:1">བདག་ཅག་ཀྱང་སོ་སོ་ནས་ལུས་དྲང་པོར་བསྲངས་ཏེ། </s>
</p><p id="434">
<s id="434:1">དོན་ལ་བརྟག་གོ་ཞེས་བྱས་ནས། </s>
</p><p id="435">
<s id="435:1">དེ་ [292b.3]དག་དེ་ལྟར་བྱས་མ་ཐག་ཏུ་སེམས་ཀྱི་ཁོང་དུ་ཆུད་ཅིང་རྟོགས་ཏེ། </s>
</p><p id="436">
<s id="436:1">རང་སངས་རྒྱས་སུ་གྱུར་ཏོ། །</s>
</p><p id="437">
<s id="437:1">དེའི་ཚེ་དེའི་དུས་ན་སྤྲེའུ་དེ་ནི་ད་ལྟར་ང་ཡིན་ནོ། །</s>
</p><p id="438">
<s id="438:1">འཁོར་རྣམས་ཀྱིས་སྨྲས་པ།</s>
<s id="438:2">འོ་ན་ཅིའི་ཕྱིར་སྤྲེའུའི་ལུས་སུ་གྱུར།</s>
</p><p id="439">
<s id="439:1">ཨུ་པ་གུབ་ཏས་སྨྲས་པ།</s>
<s id="439:2">སྔོན་འདས་པའི་བསྐལ་པ་དགུ་བཅུའི་ཕ་རོལ་ [292b.4]ན། སངས་རྒྱས་རྣམ་པར་གཟིགས་འཇིག་རྟེན་དུ་གཤེགས་ཏེ།</s>
</p><p id="440">
<s id="440:1">དགེ་སློང་རྣམས་ནི་བཱ་རཱ་ཎ་སཱི་དྲང་སྲོང་ལྷགས་པའི་རི་ལ་གནས་སོ། །</s>
</p><p id="441">
<s id="441:1">དེའི་ཚེ་འབྲས་བུ་ཐོབ་པའི་དགེ་སློང་ཞིག་རིའི་རྩེ་མོར་མགྱོགས་པར་སོང་བ་དང་།</s>
<s id="441:2">དེ་ལ་དགེ་སློང་གཞོན་ནུ་ཞིག་གིས་དགེ་སློང་ནི་མགྱོགས་ཁྱད་ [292b.5]སྤྲེའུ་དང་འདྲའོ་ཞེས་སྨྲས་ཏེ།</s>
</p><p id="442">
<s id="442:1">དེའི་རྒྱུ་དེའི་རྐྱེན་གྱིས་སྐྱེ་བ་ལྔ་བརྒྱའི་བར་དུ་སྤྲེའུར་གྱུར་ཏོ། །</s>
</p><p id="443">
<s id="443:1">དེ་བས་ན་འཁོར་བཞི་པོ་དག་ངག་གི་ལས་ཡོངས་སུ་བསྡམས་ཏེ་</s>
<s id="443:2">མི་དགོས་པ་མི་སྨྲའོ། །</s>
</p><p id="444">
<s id="444:1">ཨུ་པ་གུབ་ཏས་ཆོས་འདི་བསྟན་པའི་ཚེ་འཁོར་མང་པོ་རྣམས་ལ་ལ་ནི་རྒྱུན་དུ་ཞུགས་པ་དང་། [292b.6]ལན་ཅིག་ཕྱིར་ལྡོག་པ་དང་། ཕྱིར་མི་ལྡོག་པ་དང་། དགྲ་བཅོམ་པའི་འབྲས་བུ་ཐོབ་བོ། །</s>
<s id="444:2">ཁ་ཅིག་ནི་རང་སངས་རྒྱས་སུ་དགེ་བའི་རྩ་བ་བསྐྱེད་དོ། །</s>
</p><p id="445">
<s id="445:1">ཁ་ཅིག་ནི་བྱང་ཆུབ་ཏུ་སེམས་བསྐྱེད་དེ།  ཕྱིར་མི་ལྡོག་པར་གྱུར་པ་ཡང་དཔག་ཏུ་མེད་དོ། །</s>
</p><p id="446">
<s id="446:1">དེ་སྐད་ཅེས་སྨྲས་པ་ལ་རྗེས་སུ་ [292b.7]ཡི་རངས་ནས་མངོན་པར་དགའོ། །</s>
</p><p id="447">
<s id="447:1">ཨུ་པ་གུབ་ཏའི་ལེའུ་སྟེ་བཞི་བཅུ་བདུན་པའོ།། །།</s>
</p><p id="448">
<s id="448:1">འདི་སྐད་བདག་གིས་ཐོས་པའི་དུས་གཅིག་ན། </s>
</p><p id="449">
<s id="449:1">བཅོམ་ལྡན་འདས་ཡུལ་བཱ་རཱ་ཎ་སཱི་ན་བཞུགས་སོ། །</s>
</p><p id="450">
<s id="450:1">དེའི་ཚེ་བཅོམ་ལྡན་འདས་ཚལ་ཞིག་གི་ནང་ནེའུ་གསིང་ [293a.1]དང་ལྡན་པ་ཞིག་ན་ལྷ་དང་མི་དང་འཁོར་རྣམ་བཞི་ལ་དམ་པའི་ཆོས་སྟོན་ཏོ། །</s>
</p><p id="451">
<s id="451:1">དེའི་ཚེ་སྟེང་གི་ནམ་མཁའ་ལ་བྱ་ངང་པ་ལྔ་བརྒྱ་ཙམ་ཞིག་འཕུར་བ་ལས།</s>
<s id="451:2">བཅོམ་ལྡན་འདས་ཀྱི་གསུང་སྙན་པ་ཐོས་ནས་</s>
</p><p id="452">
<s id="452:1">དགའ་ཞིང་མོས་ཏེ་</s>
</p><p id="453">
<s id="453:1">ནམ་མཁའ་ལ་ལྡིང་ཞིང་།</s>
<s id="453:2">བཅོམ་ལྡན་འདས་ཀྱི་སྤྱན་སྔར་འབབས་པར་ [293a.2]འདོད་པ་ལས།</s>
<s id="453:3">དེའི་ཚེ་རྔོན་པ་དག་ཅིག་གིས་ཕྱོགས་དེར་བྱ་རྒྱ་བྲེས་ཏེ་</s>
</p><p id="454">
<s id="454:1">ངང་པ་ལྔ་བརྒྱ་ཙམ་བྱ་རྒྱས་ཟིན་ནས་</s>
</p><p id="455">
<s id="455:1">རྔོན་པས་བསད་པ་དང་།</s>
<s id="455:2">ཐམས་ཅད་སུམ་ཅུ་རྩ་གསུམ་གྱི་ལྷའི་རིས་སུ་ཕ་མའི་པུས་མོའི་སྟེང་ནས་ཁྱེའུ་ལོ་བརྒྱད་ལོན་པ་ཙམ་དུ་སྐྱེས་ཏེ</s>
</p><p id="456">
<s id="456:1">བྱད་གཟུགས་བཟང་བ་བལྟ་ན་སྡུག་པ་འོད་ཟེར་གྱིས་ཀུན་ཏུ་སྣང་ [293a.3]བ། གསེར་གྱི་རི་ལྟར་གསལ་ཞིང་དག་པར་གྱུར་ནས། </s>
</p><p id="457">
<s id="457:1">དེ་དག་འདི་སྙམ་དུ་ཅིའི་རྐྱེན་གྱིས་ལྷར་སྐྱེས་སྙམ་བསམས་པ་དང་།</s>
<s id="457:2">སྔོན་གྱི་གནས་དྲན་པར་གྱུར་ཏོ། །</s>
</p><p id="458">
<s id="458:1">ཆོས་གསུང་བའི་སྒྲ་ཐོས་ནས་</s>
<s id="458:2">ལྷར་སྐྱེས་པར་རིག་ནས།</s>
</p><p id="459">
<s id="459:1">དེ་དག་གི་ཚེ་ནམ་མཁའ་ལས་འབབས་ཏེ། </s>
</p><p id="460">
<s id="460:1">ལྷ་རྫས་ཀྱི་མེ་ཏོག་དང་སྤོས་ལ་སོགས་ [293a.4]པ་ཐོགས་ནས། </s>
</p><p id="461">
<s id="461:1">འཛམ་བུ་གླིང་གི་ཡུལ་བཱ་རཱ་ཎ་སཱི་ན་བཅོམ་ལྡན་འདས་གང་ན་བཞུགས་པར་ལྷགས་སོ། །</s>
</p><p id="462">
<s id="462:1">ལྷའི་འོད་ཀྱིས་བཅོམ་ལྡན་འདས་བཞུགས་པའི་གནས་ཀུན་རིན་པོ་ཆེ་ལྟར་སྣང་བར་བྱས་ནས་དུས་གཅིག་ཏུ་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས། </s>
</p><p id="463">
<s id="463:1">ཐལ་མོ་སྦྱར་ཏེ་འདི་སྐད་ [293a.5]ཅེས་གསོལ་ཏོ། །</s>
</p><p id="464">
<s id="464:1">བདག་ཅག་གིས་བཅོམ་ལྡན་འདས་ཀྱིས་ཆོས་སྟོན་པའི་གསུང་ཐོས་པ་ཙམ་གྱིས་ཀྱང་ལྷའི་གནས་དམ་པར་སྐྱེས་ཀྱི།</s>
<s id="464:2">ད་ཡང་བདག་ཅག་ལ་ཐུགས་བརྩེ་བའི་སླད་དུ་དམ་པའི་ཆོས་སྟོན་ཅིག་ཅེས་གསོལ་པ་དང་།</s>
<s id="464:3">བཅོམ་ལྡན་འདས་ཀྱིས་བདེན་པ་བཞིའི་ཆོས་བསྟན་ཏེ</s>
</p><p id="465">
<s id="465:1">ལྷ་དེ་དག་ [293a.6]གིས་རྟོགས་ནས་</s>
<s id="465:2">རྒྱུན་དུ་ཞུགས་པའི་འབྲས་བུ་ཐོབ་བོ། །</s>
<s id="465:3">དེ་དག་དེ་ཕྱིན་ཅད་ངན་སོང་གསུམ་དུ་མི་ལྟུང་བར་གྱུར་ཏེ།</s>
<s id="465:4">ཕྱིར་ལྷའི་རིས་སུ་དོང་ནས་སྐྱེ་བ་བདུན་གྱི་བར་དུ་ཟག་པ་ཀུན་ཟད་པར་གྱུར་ཏོ། །</s>
</p><p id="466">
<s id="466:1">དེ་ནས་ཀུན་དགའ་བོས་བཅོམ་ལྡན་འདས་ལ་གསོལ་པ།</s>
<s id="466:2">མདང་སུམ་ལྷ་དག་གི་འོད་ཟེར་གྱིས་ཀུན་ནས་སྣང་ [293a.7]བར་བགྱིས་ནས།</s>
</p><p id="467">
<s id="467:1">བཅོམ་ལྡན་འདས་ཀྱི་ཞབས་ལ་ཕྱག་འཚལ་དུ་ལྷགས་པའི་ལྷ་དེ་དག་གང་ནས་མཆིས་པ་</s>
<s id="467:2">བསྟན་དུ་གསོལ། །</s>
</p><p id="468">
<s id="468:1">བཅོམ་ལྡན་འདས་ཀྱིས་བཀའ་སྩལ་པ།</s>
<s id="468:2">ཁྱོད་ལེགས་པར་ཉོན་ལ་ཡིད་ལ་ཟུང་ཤིག་དང་</s>
<s id="468:3">ངས་བསྟན་པར་བྱའོ། །</s>
</p><p id="469">
<s id="469:1">ང་ཁར་རྩང་ཚལ་ཞིག་གི་ནང་ན་ལྷ་དང་མི་རྣམས་ཀྱི་ [293b.1]འཁོར་བཞི་ལ་ཆོས་བསྟན་པའི་ཚེ་</s>
<s id="469:2">ངང་པ་ལྔ་བརྒྱ་ཙམ་ཞིག་ཆོས་གསུང་བའི་སྒྲ་ལ་དད་ནས</s>
</p><p id="470">
<s id="470:1">ང་ལ་དགའ་བའི་སེམས་བསྐྱེད་དེ། </s>
</p><p id="471">
<s id="471:1">ངའི་ཐད་དུ་འོངས་པ་ལས།</s>
<s id="471:2">མ་ཕྱིན་པར་རྔོན་པས་ཟིན་ཏེ་</s>
</p><p id="472">
<s id="472:1">ཐམས་ཅད་བསད་པ་ཆོས་ཀྱི་སྒྲ་ལ་དད་པའི་སེམས་ཀྱིས་སུམ་ཅུ་རྩ་གསུམ་པའི་ལྷའི་རིས་སུ་སྐྱེས་ [293b.2]ནས། </s>
</p><p id="473">
<s id="473:1">སྔོན་གྱི་གནས་དྲན་པས་</s>
<s id="473:2">ང་ལ་ཕྱག་འཚལ་དུ་འོངས་སོ། །</s>
</p><p id="474">
<s id="474:1">དེ་ནས་ཀུན་དགའ་བོས་བཅོམ་ལྡན་འདས་ཀྱིས་གསུངས་པ་ཐོས་ནས། </s>
</p><p id="475">
<s id="475:1">རབ་ཏུ་དགའ་མགུ་རངས་ཏེ་</s>
<s id="475:2">ངོ་མཚར་རྨད་དོ་ཞེས་བསྔགས་ནས།</s>
</p><p id="476">
<s id="476:1">འདི་སྐད་ཅེས་གསོལ་ཏོ། །</s>
</p><p id="477">
<s id="477:1">བཅོམ་ལྡན་འདས་འཇིག་རྟེན་དུ་ [293b.3]གཤེགས་པ་ནི་</s>
<s id="477:2">ངོ་མཚར་རྨད་དེ་</s>
<s id="477:3">ཆོས་ཀྱི་ཆར་གྱིས་མ་ངོམས་པ་མ་མཆིས་སོ། །</s>
</p><p id="478">
<s id="478:1">ཆུང་ངུ་ན་དུད་འགྲོའི་སྐྱེ་གནས་ལྟ་བུ་ཡང་ཆོས་ཐོས་ནས་</s>
<s id="478:2">བསོད་ནམས་ཐོབ་ན་</s>
<s id="478:3">མི་ལྟ་ཞིག་ཅི་སྨོས་ཏེ།</s>
</p><p id="479">
<s id="479:1">དད་པའི་སེམས་ཀྱིས་གཟུངས་སུ་གཟུང་བའི་བསོད་ནམས་ཀྱི་འབྲས་བུ་བས་བརྒྱ་སྟོང་གིས་ལྷག་སྟེ་ [293b.4]</s>
<s id="479:2">དཔེར་བགྱིར་མ་མཆིས་སོ། །</s>
</p><p id="480">
<s id="480:1">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
<s id="480:2">ལེགས་སོ་ལེགས་སོ། །</s>
</p><p id="481">
<s id="481:1">ཁྱོད་ཀྱིས་སྨྲས་པ་བཞིན་དུ་བཅོམ་ལྡན་འདས་འཇིག་རྟེན་དུ་གཤེགས་པ་ནི།</s>
<s id="481:2">ཀུན་ལ་ཕན་པ་དང་བདེ་བའི་དོན་དུ་གྱུར་ཏེ།</s>
</p><p id="482">
<s id="482:1">ཀུན་ཏུ་བདུད་རྩིའི་ཆར་ [293b.5]ཕབ་ནས་</s>
<s id="482:2">འགྲོ་བ་མང་པོ་ངོམས་པར་བྱེད་དོ། །</s>
</p><p id="483">
<s id="483:1">དེ་བས་ན་ཁྱོད་ཀྱིས་སེམས་རྩེ་གཅིག་ཏུ་སངས་རྒྱས་ཀྱི་བསྟན་པ་ལ་ནན་ཏན་གྱིས་ཤིག །</s>
<s id="483:2">བཅོམ་ལྡན་འདས་ཀྱིས་དེ་སྐད་ཅེས་གསུངས་ནས། ཀུན་དགའ་བོ་དང་འཁོར་མང་པོ་རྣམས་རྗེས་སུ་ཡི་རངས་ནས་མངོན་པར་དགའོ། །</s>
</p><p id="484">
<s id="484:1">[293b.6]ངང་པ་ལྔ་བརྒྱ་ལྷར་སྐྱེས་པའི་ལེའུ་སྟེ། </s>
</p><p id="485">
<s id="485:1">བཞི་བཅུ་བརྒྱད་པའོ།། །།</s>
</p><p id="486">
<s id="486:1">འདི་སྐད་བདག་གིས་ཐོས་པའི་དུས་གཅིག་ན། </s>
</p><p id="487">
<s id="487:1">བཅོམ་ལྡན་འདས་རྒྱལ་པོའི་ཁབ་བྱ་རྒོད་ཕུང་པོའི་རི་ལ་བཞུགས་སོ། །</s>
</p><p id="488">
<s id="488:1">དེའི་ཚེ་ལྷ་སྦྱིན་གྱིས་བཅོམ་ལྡན་འདས་ལ་རྟག་ཏུ་ངན་ [293b.7]སེམས་བསྐྱེད་པས་</s>
<s id="488:2">དེ་བཞིན་གཤེགས་པ་མེད་པར་བྱས་ལ་ལྷ་སྦྱིན་ཉིད་སངས་རྒྱས་ཡིན་ནོ་ཞེས་བསྒྲགས་པའི་ཕྱིར།</s>
<s id="488:3">རྒྱལ་བུ་མ་སྐྱེས་དགྲ་ཕ་གསོད་དུ་བཅུག་ནས་</s>
</p><p id="489">
<s id="489:1">སངས་རྒྱས་གསར་པ་དང་། རྒྱལ་པོ་གསར་པས་ཡུལ་སྲིད་བཅས་ན་ལེགས་སོ་ཞེས་སྨྲས་པ་དང་།</s>
<s id="489:2">རྒྱལ་ [294a.1]བུ་མ་སྐྱེས་དགྲ་ཉན་ཏེ་</s>
</p><p id="490">
<s id="490:1">ཕ་བསད་ནས་</s>
<s id="490:2">བདག་ཉིད་རྒྱལ་པོར་ཞུགས་སོ། །</s>
</p><p id="491">
<s id="491:1">དེའི་ཚེ་ཡུལ་མི་དག་དགེ་སློང་ཀུན་ལ་ངན་སེམས་བསྐྱེད་ནས་</s>
<s id="491:2">མཐོང་ཡང་མི་འདོད་པར་གྱུར་ཏེ།</s>
</p><p id="492">
<s id="492:1">དེ་ནས་དུས་གཞན་ཞིག་ན་དགེ་སློང་དག་གྲོང་དུ་བསོད་སྙོམས་སློང་དུ་སོང་སོང་བ་ལས།</s>
<s id="492:2">ཡུལ་ [294a.2]མི་ཁྲོས་ནས་</s>
<s id="492:3">གཏམ་ཡང་མི་སྟེར་ཏེ།</s>
</p><p id="493">
<s id="493:1">ལྷུང་བཟེད་སྟོང་པར་ཕྱིར་ལོག་ནས། </s>
</p><p id="494">
<s id="494:1">བྱ་རྒོད་སྤུངས་པའི་རི་ལ་ཕྱིན་ནས། </s>
</p><p id="495">
<s id="495:1">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
</p><p id="496">
<s id="496:1">ལྷ་སྦྱིན་གྱིས་སྡིག་པ་མི་དགེ་བའི་ལས་བགྱིས་བས་</s>
<s id="496:2">ཡོན་བདག་ཀུན་དགེ་སློང་ལ་ངན་སེམས་སྐྱེས་སོ་ཞེས་གསོལ་ [294a.3]པ་དང་།</s>
<s id="496:3">བཅོམ་ལྡན་འདས་ཀྱིས་ཀུན་དགའ་བོ་ལ་འདི་སྐད་ཅེས་བཀའ་སྩལ་ཏོ། །</s>
</p><p id="497">
<s id="497:1">སེམས་ཅན་གང་ཞིག་དགེ་སློང་ངུར་སྨྲིག་གྱོན་པ་ལ་ངན་སེམས་བསྐྱེད་ན། </s>
</p><p id="498">
<s id="498:1">མི་དེ་ནི་འདས་པའི་སངས་རྒྱས་དང་། རང་སངས་རྒྱས་དང་། དགྲ་བཅོམ་པ་ལ་ངན་སེམས་བསྐྱེད་དེ། </s>
</p><p id="499">
<s id="499:1">མ་འོངས་ [294a.4]པའི་སངས་རྒྱས་དང་། རང་སངས་རྒྱས་དང་། དགྲ་བཅོམ་པ་ལ་ངན་སེམས་བསྐྱེད་པ་ཡིན་ནོ། །</s>
</p><p id="500">
<s id="500:1">ད་ལྟར་བཞུགས་པའི་སངས་རྒྱས་དང་། རང་སངས་རྒྱས་དང་། དགྲ་བཅོམ་པ་ལ་ངན་སེམས་བསྐྱེད་པ་ཡིན་པར་རིག་པར་བྱའོ། །</s>
</p><p id="501">
<s id="501:1">དེ་ལྟར་དུས་གསུམ་གྱི་འཕགས་པ་ལ་ངན་ [294a.5]སེམས་བསྐྱེད་པས།</s>
<s id="501:2">སྡིག་པའི་ལས་ཁ་ན་མ་ཐོ་བའི་འབྲས་བུ་ཚད་མེད་པ་སྨིན་པར་འགྱུར་རོ། །</s>
<s id="501:3">དེ་ཅིའི་ཕྱིར་ཞེ་ན།</s>
</p><p id="502">
<s id="502:1">ཆོས་གོས་ངུར་སྨྲིག་ནི་དུས་གསུམ་གྱི་འཕགས་པ་རྣམས་ཀྱི་རྒྱལ་མཚན་ཡིན་ཏེ། </s>
</p><p id="503">
<s id="503:1">སེམས་ཅན་གང་ཞིག་སྐྲ་དང་ཁ་སྤུ་བྲེགས་ཏེ། </s>
</p><p id="504">
<s id="504:1">ཁ་དོག་བསྒྱུར་བའི་གོས་གྱོན་ [294a.6]ན་</s>
<s id="504:2">དེ་ནི་རིང་པོར་མི་ཐོགས་པར་སྡུག་བསྔལ་ཀུན་ལས་སེམས་རྣམ་པར་གྲོལ་ཏེ།</s>
</p><p id="505">
<s id="505:1">ཟག་པ་མེད་པའི་ཡེ་ཤེས་ཐོབ་ཅིང་</s>
<s id="505:2">འགྲོ་བ་ཐམས་ཅད་ཀྱི་མགོན་སྐྱབས་དང་དཔུང་གཉེན་དུ་གྱུར་ཏེ།</s>
</p><p id="506">
<s id="506:1">སེམས་ཅན་གང་ཞིག་རབ་ཏུ་བྱུང་ཞིང་ཁ་དོག་བསྒྱུར་བའི་ཆོས་གོས་གྱོན་པ་ལ་དད་པའི་སེམས་བསྐྱེད་ [294a.7]ན། </s>
</p><p id="507">
<s id="507:1">བསོད་ནམས་དཔག་ཏུ་མེད་པ་ཐོབ་པར་འགྱུར་རོ། །</s>
<s id="507:2">ཀུན་དགའ་བོ་ང་ཡང་སྔོན་རབ་ཏུ་བྱུང་བའི་ཆོས་གོས་ཁ་དོག་བསྒྱུར་བ་གྱོན་པ་ལ་དད་པའི་སེམས་སྐྱེས་ཏེ།</s>
</p><p id="508">
<s id="508:1">བསྟི་སྟང་བྱས་པས་མངོན་པར་སངས་རྒྱས་སོ། །</s>
</p><p id="509">
<s id="509:1">ཀུན་དགའ་བོས་གསོལ་པ།</s>
<s id="509:2">བཅོམ་ལྡན་འདས་ཀྱིས་སྔོན་ཁ་ [294b.1]དོག་བསྒྱུར་བའི་ཆོས་གོས་བགོས་ཤིང་རབ་ཏུ་བྱུང་བ་ལ་བསྟི་སྟང་བགྱིས་པ་བསྟན་དུ་གསོལ།</s>
</p><p id="510">
<s id="510:1">ཐོས་པར་འཚལ་ལོ། །</s>
<s id="510:2">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
<s id="510:3">ཤིན་ཏུ་ལེགས་པར་ཉོན་ལ་ཡིད་ལ་ཟུང་ཤིག་དང་། ཁྱོད་ལ་ངས་བསྟན་པར་བྱའོ། །</s>
</p><p id="511">
<s id="511:1">ཀུན་ [294b.2]དགའ་བོ་སྔོན་འདས་པའི་བསྐལ་པ་ཚད་མེད་པ་གྲངས་མེད་པའི་ཕ་རོལ་ན། </s>
</p><p id="512">
<s id="512:1">འཛམ་བུའི་གླིང་འདིར་རྒྱལ་པོ་ཆེན་པོ་དེ་བྱི་ཞེས་བྱ་བ་ཞིག་བྱུང་སྟེ། </s>
</p><p id="513">
<s id="513:1">རྒྱལ་ཕྲན་བརྒྱད་ཁྲི་བཞི་སྟོང་སྙེད་ལ་དབང་བྱེད་དོ། །</s>
</p><p id="514">
<s id="514:1">དེའི་ཚེ་ན་འཇིག་རྟེན་ན་སངས་རྒྱས་ཀྱི་ཆོས་ནི་མེད་དེ། </s>
</p><p id="515">
<s id="515:1">རང་སངས་རྒྱས་ [294b.3]དག་ཅིག་རི་དང་ཚལ་ན་གནས་པ་ནམ་མཁའ་ལ་རྒྱུ་ཞིང་</s>
<s id="515:2">སེམས་ཅན་གྱི་དོན་མཛད་དོ། །</s>
</p><p id="516">
<s id="516:1">དེའི་ཚེ་ན་རི་དགས་དེ་དག་ལ་བསྙེན་བཀུར་བྱེད་དོ། །</s>
</p><p id="517">
<s id="517:1">སེང་གེ་ཡི་དམ་བརྟན་པ་ཞེས་བྱ་བ་ལུས་ཀྱི་སྤུ་གསེར་གྱི་མདོག་ལྟ་བུར་འདུག་ལ་ཤིན་ཏུ་འཚེར་བ་ཞིག་དེ་ན་འདུག་སྟེ། </s>
</p><p id="518">
<s id="518:1">ཟས་སུ་འབྲས་ [294b.4]བུ་དང་རྩ་བ་ཟའོ། །</s>
</p><p id="519">
<s id="519:1">སེམས་ཅན་མི་གསོད་དོ། །</s>
</p><p id="520">
<s id="520:1">དེའི་ཚེ་ན་རྔོན་པ་ཞིག་གིས་མཐོང་ནས་རབ་ཏུ་དགའ་སྟེ། </s>
</p><p id="521">
<s id="521:1">ད་བདག་གིས་བདེ་བ་ཐོབ་ཀྱིས་སེང་གེ་འདི་བསད་ལ་པགས་པ་རྒྱལ་པོ་ལ་ཕུལ་ན། </s>
</p><p id="522">
<s id="522:1">གདོན་མི་ཟ་བར་དབུལ་པོ་བོར་རོ་</s>
<s id="522:2">སྙམ་བསམས་ཏེ།</s>
</p><p id="523">
<s id="523:1">དུས་གཞན་ཞིག་ན་</s>
<s id="523:2">སྐྲ་བྲེགས་</s>
<s id="523:3">ཆོས་ [294b.5]གོས་གྱོན་</s>
<s id="523:4">མདའ་གཞུ་</s>
<s id="523:5">མཆན་དུ་བཅུག་སྟེ།</s>
</p><p id="524">
<s id="524:1">སེང་གེ་གང་ན་འདུག་པར་སོང་ངོ་། །</s>
</p><p id="525">
<s id="525:1">དེའི་ཚེ་ན་སེང་གེ་དེ་གཉིད་ལོག་སྟེ་ཉལ་བ་ལས་</s>
<s id="525:2">རྔོན་པས་དུག་མདའ་འཕངས་སོ། །</s>
</p><p id="526">
<s id="526:1">དེ་ནས་སེང་གེ་སད་ནས་</s>
<s id="526:2">རྔོན་པ་བསྙགས་པ་དང་།</s>
<s id="526:3">ཆོས་གོས་གྱོན་པ་མཐོང་ནས།</s>
</p><p id="527">
<s id="527:1">འདི་སྙམ་དུ་བསམས་ [294b.6]སོ། །</s>
</p><p id="528">
<s id="528:1">མི་འདི་ལྟ་བུ་ནི་འཇིག་རྟེན་ན་ཡུན་རིང་དུ་མི་གནས་ཏེ། </s>
</p><p id="529">
<s id="529:1">རིང་པོར་མི་ཐོགས་པར་སྡུག་བསྔལ་ཀུན་ལས་རྣམ་པར་གྲོལ་ལོ། །</s>
<s id="529:2">དེ་ཅིའི་ཕྱིར་ཞེ་ན།</s>
</p><p id="530">
<s id="530:1">ཁ་དོག་བསྒྱུར་བའི་ཆོས་གོས་འདི་ནི་འདས་པ་དང་། མ་འོངས་པ་དང་། ད་ལྟར་གྱི་འཕགས་པ་རྣམས་ཀྱི་རྒྱལ་མཚན་ [294b.7]ཡིན་ཏེ། </s>
</p><p id="531">
<s id="531:1">བདག་གིས་གནོད་པ་བྱས་ན་</s>
<s id="531:2">དུས་གསུམ་གྱི་འཕགས་པ་རྣམས་ལ་ངན་སེམས་བསྐྱེད་པ་ཡིན་ནོ་</s>
<s id="531:3">སྙམ་བསམས་ཏེ།</s>
</p><p id="532">
<s id="532:1">གསོད་པའི་སེམས་གཏང་བ་དང་།</s>
<s id="532:2">དུག་མདས་ཞེན་པས་ལུས་དང་སྲོག་བྲལ་ལ་ཐུག་ནས་</s>
<s id="532:3">ཚིག་འདི་སྐད་ཅེས་སྨྲས་སོ། །</s>
</p><p id="533">
<s id="533:1">ཡ་ལ་ལ་བ་ཤ་ས་སྭཱ་ཧཱ་</s>
<s id="533:2">ཞེས་སྨྲས་ [295a.1]པའི་ཚིག་གིས་གནམ་ས་ཀུན་གཡོས་ནས།</s>
</p><p id="534">
<s id="534:1">སྤྲིན་མེད་པར་ཆར་བབ་སྟེ། </s>
</p><p id="535">
<s id="535:1">ལྷ་རྣམས་ཀྱིས་ལྷའི་མིག་གིས་བརྟགས་ན། འཇིག་རྟེན་འདིར་རྔོན་པས་བྱང་ཆུབ་སེམས་དཔའ་སེང་གེའི་ཚུལ་དུ་ཞུགས་པ་བསད་པ་མཐོང་ནས།</s>
</p><p id="536">
<s id="536:1">སྟེང་གི་ནམ་མཁའ་ལས་ལྷའི་མེ་ཏོག་ཆར་ [295a.2]བཞིན་བབ་ནས་</s>
<s id="536:2">སེང་གེའི་རོ་ལ་མཆོད་པ་བྱས་སོ། །</s>
</p><p id="537">
<s id="537:1">དེ་ནས་རྔོན་པས་སེང་གེའི་པགས་པ་བཤུས་ནས་</s>
<s id="537:2">ཁྱིམ་དུ་འོང་སྟེ།</s>
</p><p id="538">
<s id="538:1">རྒྱལ་པོ་དེ་བྱི་ལ་ཕུལ་ནས། </s>
</p><p id="539">
<s id="539:1">བྱ་དགའ་གསོལ་པ་དང་</s>
<s id="539:2">རྒྱལ་པོས་འདི་སྙམ་དུ་བསམས་སོ། །</s>
</p><p id="540">
<s id="540:1">ཡི་གེ་དང་གཙུག་ལག་ལས།</s>
<s id="540:2">དུད་འགྲོ་གང་གི་སྤུ་མདོག་གསེར་ [295a.3]ལྟར་འདུག་ན།</s>
</p><p id="541">
<s id="541:1">ངེས་པར་བྱང་ཆུབ་སེམས་དཔའ་ཡིན་ཏེ།  སྐྱེས་བུ་ཆེན་པོ་ཡིན་ནོ་ཞེས་འབྱུང་བ་ན།</s>
</p><p id="542">
<s id="542:1">ཅིའི་ཕྱིར་ན་རྔོན་པ་འདི་ལ་བྱ་དགའ་སྦྱིན། </s>
</p><p id="543">
<s id="543:1">གལ་ཏེ་སྦྱིན་ན་</s>
<s id="543:2">བདག་ཀྱང་གསོད་པ་དང་ཐ་མི་དད་དོ་སྙམ་བསམས་ནས།</s>
</p><p id="544">
<s id="544:1">དེའི་ཚེ་རྔོན་པས་ཡང་བསྐུལ་བ་དང་།</s>
<s id="544:2">རྒྱལ་པོས་ཀྱང་ཉུང་ [295a.4]ཞིག་བྱིན་ནས་</s>
<s id="544:3">རྔོན་པ་ལ་འདི་སྐད་ཅེས་སྨྲས་སོ། །</s>
</p><p id="545">
<s id="545:1">སེང་གེ་འདི་གསོད་པའི་ཚེ་ངོ་མཚར་ཆེ་བའམ། ལྟས་ཅི་བྱུང་ཞེས་དྲིས་ན།</s>
</p><p id="546">
<s id="546:1">ཁ་ནས་ཡི་གེ་འབྲུ་བརྒྱད་པོ་འདི་དག་སྨྲས་ཏེ། </s>
</p><p id="547">
<s id="547:1">གནམ་ས་ཡང་གཡོས་ནས། </s>
</p><p id="548">
<s id="548:1">སྤྲིན་མེད་པར་ཆར་བབ་ཅིང་</s>
<s id="548:2">ལྷ་རྣམས་ཀྱིས་མེ་ཏོག་ཕབ་བོ། །</s>
<s id="548:3">དེའི་ [295a.5]ཚེ་རྒྱལ་པོས་དེ་སྐད་ཅེས་སྨྲས་པ་ཐོས་ནས་</s>
<s id="548:4">ཤིན་ཏུ་མི་དགའ་སྟེ།</s>
</p><p id="549">
<s id="549:1">དད་པའི་སེམས་བསྐྱེད་ནས་</s>
<s id="549:2">བློན་པོ་དང་སྔ་རབས་ཀྱི་རྒན་པོ་ཤེས་པ་བློ་དང་ལྡན་པ་ཀུན་བསགས་ཏེ།</s>
</p><p id="550">
<s id="550:1">སེང་གེས་སྨྲས་པའི་ཚིག་དཔྱད་ན། </s>
</p><p id="551">
<s id="551:1">གཅིག་གིས་ཀྱང་མ་གོ་མ་ཤེས་སོ། །</s>
</p><p id="552">
<s id="552:1">གནས་དབེན་པ་ཞིག་ན་དྲང་སྲོང་ཤ་མ་ [295a.6]ཞེས་བྱ་བ་མཁས་པ་རིག་པ་དང་ལྡན་པ་ཞིག་ཡོད་དེ། </s>
</p><p id="553">
<s id="553:1">རྒྱལ་པོས་དྲང་སྲོང་དེ་སྤྱན་དྲངས་ནས་དྲིས་པ་དང་།</s>
<s id="553:2">དྲང་སྲོང་དེས་འདི་སྐད་ཅེས་བཤད་དོ། །</s>
</p><p id="554">
<s id="554:1">ཡ་ལ་ལ་ཞེས་བྱ་བ་དེའི་དོན་ནི་སྐྲ་བྲེགས་ལ་ཆོས་གོས་ཁ་དོག་བསྒྱུར་བ་གྱོན་པ་འབའ་ཞིག་</s>
<s id="554:2">སྐྱེ་ཤི་ལས་མྱུར་དུ་ཐར་རོ་ཞེས་ཟེར་ [295a.7]རོ། །</s>
<s id="554:3">བ་ཤ་ས་ཞེས་ཟེར་བའི་དོན་ནི་སྐྲ་བྲེགས་ཏེ</s>
</p><p id="555">
<s id="555:1">ཆོས་གོས་ཁ་དོག་བསྒྱུར་བ་གྱོན་པ་</s>
<s id="555:2">ཐམས་ཅད་འཕགས་པའི་མཚན་མ་ཡིན་ཏེ།</s>
</p><p id="556">
<s id="556:1">མྱ་ངན་ལས་འདས་པ་དང་ཉེའོ་ཞེས་ཟེར་རོ། །</s>
<s id="556:2">སྭཱ་ཧཱ་ཞེས་བྱ་བའི་དོན་ནི་སྐྲ་བྲེགས་ཏེ།</s>
</p><p id="557">
<s id="557:1">ཆོས་གོས་ཁ་དོག་བསྒྱུར་བ་གྱོན་ན་</s>
<s id="557:2">ལྷ་དང་། མི་དང་ [295b.1]འཇིག་རྟེན་དུ་བཅས་པ་ཐམས་ཅད་ཀྱིས་བཀུར་སྟི་བྱའོ་ཞེས་བྱ་བའི་དོན་ཏོ། །</s>
</p><p id="558">
<s id="558:1">དེའི་ཚེ་དྲང་སྲོང་གིས་དེ་སྐད་ཅེས་སྨྲས་པ་དང་།</s>
<s id="558:2">རྒྱལ་པོ་རབ་ཏུ་དགའ་ནས་</s>
<s id="558:3">རྒྱལ་ཕྲན་བརྒྱད་ཁྲི་བཞི་སྟོང་མང་པོ་ཡང་བསྡུས་ནས།</s>
</p><p id="559">
<s id="559:1">རིན་པོ་ཆེ་སྣ་བདུན་གྱི་ཤིང་རྟ་མཐོན་པོ་དང་བཅས་ནས་</s>
<s id="559:2">སེང་གེའི་པགས་ [295b.2]པ་སྟེང་དུ་བཞག་སྟེ།</s>
</p><p id="560">
<s id="560:1">ཐམས་ཅད་ཀྱིས་མཐོང་བར་བྱས་ནས། </s>
</p><p id="561">
<s id="561:1">སྤོས་དང་མེ་ཏོག་གིས་མཆོད་ཅིང་ཕྱག་འཚལ་དུ་བཅུག་གོ། །</s>
</p><p id="562">
<s id="562:1">དེ་ནས་གསེར་གྱི་སྒྲོམ་བྱས་ནས། </s>
</p><p id="563">
<s id="563:1">སེང་གེའི་པགས་པ་ནང་དུ་བཅུག་སྟེ། </s>
</p><p id="564">
<s id="564:1">མཆོད་རྟེན་བྱས་སོ། །</s>
</p><p id="565">
<s id="565:1">དེའི་ཚེ་མི་མང་པོ་དགེ་བར་སེམས་པ་ [295b.3]དེ་དག་ཐམས་ཅད་ཚེ་འཕོས་པའི་འོག་ཏུ་</s>
<s id="565:2">མཐོ་རིས་ཀྱི་ལྷར་སྐྱེས་སོ། །</s>
</p><p id="566">
<s id="566:1">ཀུན་དགའ་བོ་དེའི་ཚེ་དེའི་དུས་ན་སེང་གེ་དེས་ཆོས་གོས་ཁ་དོག་བསྒྱུར་བ་གྱོན་པའི་མི་ལ་དགེ་བའི་སེམས་བསྐྱེད་པས།</s>
<s id="566:2">བསྐལ་པ་ཁྲི་ཕྲག་བཅུའི་བར་དུ་འཁོར་ལོས་སྒྱུར་བའི་རྒྱལ་པོ་བྱས་ནས</s>
</p><p id="567">
<s id="567:1">སེམས་ཅན་ཀུན་ལ་ [295b.4]བདེ་བ་བྱིན་ཏེ། </s>
</p><p id="568">
<s id="568:1">བསོད་ནམས་ཀྱི་ལས་རྒྱས་པར་བྱས་ནས།</s>
<s id="568:2">མངོན་པར་སངས་རྒྱས་སོ། །</s>
</p><p id="569">
<s id="569:1">དེའི་ཚེ་དེའི་དུས་ན་སེང་གེ་ཡི་དམ་བརྟན་པ་དེ་ལ་གཞན་དུ་མ་སེམས་ཤིག་</s>
<s id="569:2">དེ་ནི་ད་ལྟར་ང་ཡིན་ནོ། །</s>
</p><p id="570">
<s id="570:1">དེའི་ཚེ་དེའི་དུས་ན་རྒྱལ་པོ་དེ་བྱིས་སེང་གེའི་པགས་པ་ལ་མཆོད་པ་བྱས་པས། [295b.5]</s>
<s id="570:2">བསྐལ་པ་ཁྲི་ཕྲག་བཅུའི་བར་དུ་ལྷ་དང་མིའི་མཆོག་ཏུ་གྱུར་ནས</s>
</p><p id="571">
<s id="571:1">དགེ་བ་ཀུན་བྱས་པ་</s>
<s id="571:2">དེ་ནི་བྱང་ཆུབ་སེམས་དཔའ་བྱམས་པ་ཡིན་ནོ། །</s>
</p><p id="572">
<s id="572:1">དེའི་ཚེ་དེའི་དུས་ན་དྲང་སྲོང་དེ་ནི་ཤཱ་རིའི་བུ་ཡིན་ནོ། །</s>
</p><p id="573">
<s id="573:1">རྔོན་པ་དེ་ནི་ལྷ་སྦྱིན་ཡིན་ནོ། །</s>
</p><p id="574">
<s id="574:1">དེའི་ཚེ་འཁོར་མང་པོ་དག་བཅོམ་ལྡན་འདས་ཀྱིས་དེ་ [295b.6]སྐད་ཅེས་གསུངས་པ་ཐོས་ནས། </s>
</p><p id="575">
<s id="575:1">རབ་ཏུ་དགའ་སྟེ་</s>
<s id="575:2">འདི་སྐད་ཅེས་གསོལ་ཏོ། །</s>
</p><p id="576">
<s id="576:1">བདག་གིས་འཕགས་པར་མ་ཤེས་པར་</s>
<s id="576:2">ངན་སེམས་བསྐྱེད་ཀྱིས།</s>
<s id="576:3">དེ་བཞིན་གཤེགས་པས་བདག་ཅག་ལ་ཐུགས་བརྩེ་བའི་སླད་དུ།</s>
<s id="576:4">སྡིག་པར་མི་འགྱུར་བར་འགྱོད་ཚངས་འཚལ་ལོ་ཞེས་གསོལ་ [295b.7]པ་དང་།</s>
<s id="576:5">བཅོམ་ལྡན་འདས་ཐུགས་རྗེ་ཆེན་པོས་བདེན་པ་བཞིའི་ཆོས་བསྟན་ཏེ</s>
</p><p id="577">
<s id="577:1">སྔོན་རྒྱུ་གང་དང་འཐུན་པ་བཞིན་དུ་</s>
<s id="577:2">འབྲས་བུ་ཐོབ་ནས་</s>
</p><p id="578">
<s id="578:1">ལ་ལ་ནི་རྒྱུན་དུ་ཞུགས་པ་དང་། ལན་ཅིག་ཕྱིར་ལྡོག་པ་དང་། ཕྱིར་མི་ལྡོག་པ་དང་། དགྲ་བཅོམ་པ་ཐོབ་བོ། །</s>
<s id="578:2">ལ་ལ་ནི་བླ་ན་མེད་ [296a.1]པའི་བྱང་ཆུབ་ཏུ་སེམས་བསྐྱེད་དོ། །</s>
</p><p id="579">
<s id="579:1">བཅོམ་ལྡན་འདས་ཀྱིས་གསུངས་པ་ལ་ཀུན་དགའ་བོ་དང་། འཁོར་མང་པོ་རྣམ་བཞི་མངོན་པར་དགའ་ནས་རྗེས་སུ་ཡི་རང་ངོ་། །</s>
</p><p id="580">
<s id="580:1">སེང་གེ་ཡི་དམ་བརྟན་པ་ཞེས་བྱ་བའི་ལེའུ་སྟེ་བཞི་བཅུ་དགུ་པའོ།། །།</s>
</p><p id="581">
<s id="581:1">[296a.2]འདི་སྐད་བདག་གིས་ཐོས་པའི་དུས་གཅིག་ན། </s>
</p><p id="582">
<s id="582:1">བཅོམ་ལྡན་འདས་རྒྱལ་པོའི་ཁབ་བྱ་རྒོད་ཕུང་པོའི་རི་ལ་བཞུགས་སོ། །</s>
</p><p id="583">
<s id="583:1">དེའི་ཚེ་གྲོང་ཁྱེར་དང་མི་རིང་བ་ཞིག་ན། </s>
</p><p id="584">
<s id="584:1">ཆུའི་ལྟེང་ཀ་མི་གཙང་བ་ཞིག་ཡོད་དེ། </s>
</p><p id="585">
<s id="585:1">མི་མང་པོ་བཤང་གཅི་དང་། མི་གཙང་བ་ཐམས་ཅད་དེར་འདོར་རོ། །</s>
<s id="585:2">[296a.3]ལྟེང་ཀ་དེའི་ནང་ནས་</s>
<s id="585:3">སྲིན་བུ་ཆེན་པོ་སྦྲུལ་དང་འདྲ་བ་རྐང་པ་བཞི་ཡོད་པ་ཞིག་ཡོད་དོ། །</s>
</p><p id="586">
<s id="586:1">ཆུའི་ནང་ན་རྒྱུག་ཅིང་</s>
<s id="586:2">བར་འགའ་ནི་ཕྱིར་འབྱུང་། བར་འགའ་ནི་ཆུའི་སྟེང་དུ་འགྲོ་སྟེ།</s>
</p><p id="587">
<s id="587:1">ལོ་མང་པོར་དེ་ན་གནས་ཤིང་</s>
<s id="587:2">སྡུག་བསྔལ་ཚད་མེད་པ་མྱོང་ངོ་། །</s>
</p><p id="588">
<s id="588:1">དུས་གཞན་ཞིག་ན་བཅོམ་ལྡན་ [296a.4]འདས་དགེ་སློང་མང་པོས་བསྐོར་ཏེ།  མདུན་དུ་བདར་ནས་</s>
<s id="588:2">ལྟེང་ཀ་དེའི་དྲུང་དུ་གཤེགས་ཏེ།</s>
</p><p id="589">
<s id="589:1">སྲིན་བུ་དེ་གཟིགས་པ་དང་།</s>
<s id="589:2">སྲིན་བུ་དེའི་སྔོན་གྱི་རྒྱུ་ཁྱེད་ཅག་སུས་ཤེས་ཞེས་བཀའ་སྩལ་པ་དང་།</s>
<s id="589:3">དགེ་སློང་རྣམས་ཀྱིས་བསམས་ན་</s>
</p><p id="590">
<s id="590:1">ཡང་སྲིན་བུ་དེས་སྔོན་ཅི་བྱས་པ་གཅིག་ [296a.5]གིས་ཀྱང་མ་རྟོགས་ནས</s>
</p><p id="591">
<s id="591:1">བདག་ཅག་ལས་གང་ཡང་འཚལ་བ་མ་མཆིས་སོ་ཞེས་གས་གསོལ་པ་དང་།</s>
<s id="591:2">བཅོམ་ལྡན་འདས་ཀྱིས་བཀའ་སྩལ་པ།</s>
<s id="591:3">ཁྱོད་ལེགས་པར་ཉོན་ལ་</s>
<s id="591:4">ཡིད་ལ་ཟུང་ཤིག་དང་།</s>
<s id="591:5">སྲིན་བུ་འདིའི་སྔོན་གྱི་རྒྱུ་བཤད་པར་བྱ་སྟེ</s>
</p><p id="592">
<s id="592:1">སྔོན་འདས་པའི་དུས་ན་སངས་ [296a.6]རྒྱས་རྣམ་པར་གཟིགས་ཞེས་བྱ་བ་འཇིག་རྟེན་དུ་གཤེགས་ཏེ། </s>
</p><p id="593">
<s id="593:1">སེམས་ཅན་གྱི་དོན་མཛད་ནས་</s>
<s id="593:2">མྱ་ངན་ལས་འདས་སོ། །</s>
</p><p id="594">
<s id="594:1">སངས་རྒྱས་དེའི་བསྟན་པ་ལ་དགེ་སློང་སྟོང་ཕྲག་བཅུ་ཞིག་ཚངས་པར་སྤྱོད་པ།</s>
<s id="594:2">ཡོངས་སུ་དག་པར་སྤྱོད་དོ། །</s>
</p><p id="595">
<s id="595:1">དགོན་པའི་རི་ཞིག་ལ་གནས་པ་ [296a.7]ལས།</s>
<s id="595:2">གཡས་གཡོན་ན་མེ་ཏོག་གི་ཤིང་དང་། འབྲས་བུའི་ཤིང་རབ་ཏུ་རྒྱས་ཤིང་།</s>
<s id="595:3">ཤིང་གི་བར་བར་ན་ཆུ་མིག་དང་ཁྲུས་ཀྱི་རྫིང་བུ་དང་ལྡན་པ་ཤིན་ཏུ་དགའ་བའི་གནས་ཞིག་ཡོད་དོ། །</s>
</p><p id="596">
<s id="596:1">དེའི་ཚེ་ན་དགེ་སློང་དག་སྤྱོད་ལམ་ལ་བརྩོན་ཞིང་ནན་ཏན་བྱེད་པས།</s>
<s id="596:2">ཐམས་ [296b.1]ཅད་ཀྱིས་འབྲས་བུ་དང་པོ་ནས་འབྲས་བུ་བཞི་པའི་བར་དུ་ཐོབ་ནས།</s>
</p><p id="597">
<s id="597:1">སོ་སོའི་སྐྱེ་བོ་མེད་དོ། །</s>
</p><p id="598">
<s id="598:1">དུས་གཞན་ཞིག་ན་ཚོང་པ་ལྔ་བརྒྱ་ཙམ་ཞིག་རྒྱ་མཚོར་རིན་པོ་ཆེ་ལེན་དུ་དོང་བ་ལས་ལམ་དུ་ཞུགས་ཏེ། </s>
</p><p id="599">
<s id="599:1">ལམ་གཡོགས་སུ་རི་དེ་ལ་ལྷགས་ནས་དགེ་སློང་དག་ཤིན་ཏུ་སྤྱོད་པ་ལ་བརྩོན་ [296b.2]པར་མཐོང་ནས། </s>
</p><p id="600">
<s id="600:1">ཚོང་པ་རྣམས་བགྲོས་ཏེ་</s>
<s id="600:2">མཆོད་པ་ཞིག་བྱ་བར་བསམས་པ་ལས།</s>
<s id="600:3">ཡོན་བདག་མང་བས་སྐབས་མ་རྙེད་དོ། །</s>
</p><p id="601">
<s id="601:1">བསམས་པ་བཞིན་དུ་མ་གྲུབ་ནས། </s>
</p><p id="602">
<s id="602:1">དགེ་འདུན་ལ་འཕྱི་ཕྱག་འཚལ་ཏེ། </s>
</p><p id="603">
<s id="603:1">རྒྱ་མཚོར་དོང་ནས་</s>
<s id="603:2">འདི་སྐད་ཅེས་སྨྲས་སོ། །</s>
</p><p id="604">
<s id="604:1">གལ་ཏེ་བདག་ཅག་ཉེ་ཞོ་ [296b.3]མེད་པར་བདེ་བར་འཁོར་ན་</s>
<s id="604:2">མཆོད་པར་བགྱིའོ་ཞེས་གསོལ་བ་དང་།</s>
<s id="604:3">དགེ་འདུན་རྣམས་ཀྱང་ཅང་མི་གསུངས་ཏེ།</s>
</p><p id="605">
<s id="605:1">ཚོང་པ་རྣམས་ཀྱང་རྒྱ་མཚོར་ཞུགས་སོ། །</s>
</p><p id="606">
<s id="606:1">ཚོང་པ་དེ་དག་རྒྱ་མཚོ་ནས་</s>
<s id="606:2">རིན་པོ་ཆེ་མང་དུ་རྙེད་དེ།</s>
</p><p id="607">
<s id="607:1">བདེ་བར་འཁོར་ནས། </s>
</p><p id="608">
<s id="608:1">དགེ་འདུན་དེ་དག་ལ་རིན་པོ་ཆེ་ [296b.4]དམ་པ་རིན་ཆེ་བ་ཞིག་དགེ་འདུན་ལ་བསོད་སྙོམས་ཀྱི་ཟོང་དུ་ཕུལ་ལོ། །</s>
<s id="608:2">དེ་ནས་དགེ་འདུན་གྱིས་བཞེས་ནས་</s>
</p><p id="609">
<s id="609:1">ལས་བྱེད་པའི་དགེ་སློང་ཞིག་ལ་གཏད་དོ། །</s>
</p><p id="610">
<s id="610:1">ཕྱིས་དགེ་འདུན་དག་བསོད་སྙོམས་ཀྱིས་བྲེལ་བར་གྱུར་ནས། </s>
</p><p id="611">
<s id="611:1">རིན་པོ་ཆེ་དེ་བསོད་སྙོམས་སུ་སྤྱོད་སྙམ་སྟེ། ལས་བྱེད་པའི་ [296b.5]དགེ་སློང་དེ་ལ་ཚོང་པས་ཕུལ་བའི་རིན་པོ་ཆེ་དེ་འོན་ཅིག་ཅེས་བསྒོ་ན།</s>
</p><p id="612">
<s id="612:1">དགེ་སློང་དེས་སྨྲས་པ།</s>
<s id="612:2">ཚོང་པས་རིན་པོ་ཆེ་ང་ལ་བྱིན་དུ་ཟད་ཀྱིས།</s>
<s id="612:3">ཁྱོད་ཀུན་ལ་ནི་མ་བྱིན་ནོ། །</s>
</p><p id="613">
<s id="613:1">དགེ་འདུན་གྱིས་དགེ་སློང་དེ་ལ་རིན་པོ་ཆེ་དེ་ནི་ཚོང་པས་དགེ་འདུན་ལ་ཕུལ་ནས། </s>
</p><p id="614">
<s id="614:1">ཁྱོད་སྦེད་དུ་བཅུག་གིས་ཁྱོད་ [296b.6]ལ་མ་བྱིན་ནོ་ཞེས་བསྒོ་བ་དང་།</s>
<s id="614:2">དགེ་སློང་དེ་ཁྲོས་ནས་</s>
<s id="614:3">ཁྱེད(རྐྱག་,སྐྱག་)པ་ལ་ཟ་ཟའམ།</s>
<s id="614:4">རིན་པོ་ཆེ་ནི་ཁོ་བོའི་ཡིན་གྱིས་མ་ཟེར་ཅིག་ཅེས་སྨྲས་སོ། །</s>
</p><p id="615">
<s id="615:1">དེ་ནས་དགེ་འདུན་རྣམས་ཀྱང་དགེ་སློང་དེ་ཁྲོས་ཏེ་ངན་སེམས་སྐྱེས་པ་མཐོང་ནས། </s>
</p><p id="616">
<s id="616:1">སོ་སོར་གྱེས་སོ། །</s>
<s id="616:2">དེ་ལྟར་དགེ་འདུན་ལ་ངན་ [296b.7]སེམས་ཀྱིས་ཚིག་ངན་སྨྲས་པས།</s>
<s id="616:3">ལུས་ཞིག་སྟེ་ཚེ་འཕོས་ནས་</s>
<s id="616:4">མནར་མེད་པའི་སེམས་ཅན་དམྱལ་བ་ཆེན་པོར་ལྷུང་སྟེ།</s>
</p><p id="617">
<s id="617:1">ངན་སྐྱུགས་ཀྱི་ནང་ན་བསྐལ་པ་དགུ་བཅུ་རྩ་གཅིག་གི་བར་དུ་འགྲེ་འགྲེའོ། །</s>
<s id="617:2">དེ་ལས་ཐར་ནས་</s>
<s id="617:3">ད་འདིར་ངན་སྐྱུགས་ཀྱི་ཁུང་བུར་སྐྱེས་ནས།</s>
</p><p id="618">
<s id="618:1">[297a.1]ལོ་མང་དུ་ལོན་ཡང་</s>
<s id="618:2">ད་དུང་མ་ཐར་ཏེ།</s>
</p><p id="619">
<s id="619:1">འདི་ལྟ་སྟེ།</s>
<s id="619:2">སྔོན་འདས་པའི་སངས་རྒྱས་གཙུག་ཏོར་ཅན་གྱིས་ཀྱང་དགེ་སློང་གི་དགེ་འདུན་དང་།</s>
<s id="619:3">འདིར་གཤེགས་ནས་</s>
<s id="619:4">ཉེ་གནས་རྣམས་ལ་བསྟན་ཏེ།</s>
</p><p id="620">
<s id="620:1">སྔོན་ཅི་ལས་གྱུར་པ་བསྟན་ཏོ། །</s>
</p><p id="621">
<s id="621:1">དེ་ནས་ཡང་སངས་རྒྱས་ [297a.2]ཐམས་ཅད་སྐྱོབ་ཀྱང་དགེ་སློང་གི་དགེ་འདུན་དང་བཅས་ཏེ་</s>
<s id="621:2">འདིར་གཤེགས་ནས་</s>
<s id="621:3">སྔོན་ཅི་ལས་གྱུར་པ་བསྟན་ཏོ། །</s>
</p><p id="622">
<s id="622:1">དེ་ནས་ཚེ་འཕོས་ནས་</s>
<s id="622:2">ཕྱིར་ཡང་སེམས་ཅན་དམྱལ་བར་སྐྱེས་ཏེ།</s>
</p><p id="623">
<s id="623:1">ལོ་ཁྲི་ཕྲག་གྲངས་མེད་པ་ཞིག་ལོན་ནས་</s>
<s id="623:2">ཕྱིས་ཡང་ཁུང་འདིར་སྐྱེས་སོ། །</s>
</p><p id="624">
<s id="624:1">དེའི་འོག་ [297a.3]ཏུ་སངས་རྒྱས་ལོག་པར་དད་སེལ་ཡང་དགེ་སློང་གི་དགེ་འདུན་དང་བཅས་པ་འདིར་གཤེགས་ནས་</s>
<s id="624:2">སྔོན་གྱི་ལོ་རྒྱུས་བསྟན་ཏོ། །</s>
</p><p id="625">
<s id="625:1">དེའི་འོག་ཏུ་སངས་རྒྱས་གསེར་ཐུབ་ཀྱང་འདིར་གཤེགས་སོ། །</s>
</p><p id="626">
<s id="626:1">དེའི་འོག་ཏུ་སངས་རྒྱས་འོད་སྲུང་ཡང་ཉེ་གནས་རྣམས་དང་འདིར་གཤེགས་ཏེ་ [297a.4]</s>
<s id="626:2">སྔོན་གྱི་ལོ་རྒྱུས་བསྟན་ཏོ། །</s>
</p><p id="627">
<s id="627:1">ད་སངས་རྒྱས་བདུན་པོའི་ཐ་མ་སངས་རྒྱས་ཤཱཀྱ་ཐུབ་པ་ང་ཡང་ཁྱེད་ལ་འདིར་སྲིན་བུ་བསྟན་ཏེ། </s>
</p><p id="628">
<s id="628:1">དེ་བཞིན་དུ་བསྐལ་པ་བཟང་པོའི་སངས་རྒྱས་སྟོང་པོ་ཉེ་གནས་དང་བཅས་ཏེ། </s>
</p><p id="629">
<s id="629:1">འདིར་གཤེགས་ནས་</s>
<s id="629:2">སྲིན་བུ་འདིས་སྔོན་ཅི་ལྟར་བྱས་པའི་ལོ་རྒྱུས་སྟོན་ [297a.5]པར་འགྱུར་རོ། །</s>
<s id="629:3">དགེ་སློང་རྣམས་བཅོམ་ལྡན་འདས་ཀྱིས་གསུངས་པ་ཐོས་ནས།</s>
</p><p id="630">
<s id="630:1">ལུས་ཀྱི་བ་སྤུ་ཀུན་ལངས་ནས། </s>
</p><p id="631">
<s id="631:1">སོ་སོ་ནས་ལུས་དང་ངག་དང་ཡིད་ཀྱི་ལས་ཤིན་ཏུ་བསྲུང་བར་གྱུར་ཏོ། །</s>
</p><p id="632">
<s id="632:1">བཅོམ་ལྡན་འདས་ཀྱིས་གསུངས་པ་ལ་འཁོར་མང་པོ་རྗེས་སུ་ཡི་རངས་ནས་ [297a.6]མངོན་པར་དགའོ། །</s>
</p><p id="633">
<s id="633:1">སྲིན་བུའི་ལོ་རྒྱུས་བསྟན་པའི་ལེའུ་སྟེ།</s>
<s id="633:2">ལྔ་བཅུ་པའོ།། །།</s>
</p><p id="634">
<s id="634:1">འདི་སྐད་བདག་གིས་ཐོས་པའི་དུས་གཅིག་ན། </s>
<s id="634:2">བཅོམ་ལྡན་འདས་མཉན་ཡོད་ན། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</s>
<s id="634:3">དེའི་ཚེ་ [297a.7]ཚེ་དང་ལྡན་པ་ཤཱ་རིའི་བུ་</s>
<s id="634:4">ཉིན་མཚན་དུས་གསུམ་དུ་</s>
<s id="634:5">ལྷའི་མིག་གིས་</s>
<s id="634:6">སེམས་ཅན་གང་འདུལ་བའི་སྐལ་བ་ཡོད་པར་རྟོག་སྟེ། འདུལ་བར་རིགས་པ་ཡོད་པ་དེར་འགྲོའོ། །</s>
<s id="634:7">དུས་གཞན་ཞིག་ན་ཚོང་པ་དག་ཅིག་ཡུལ་གཞན་དུ་ཚོང་དུ་འདོང་བ་ལས་ཁྱི་ཞིག་ཁྲིད་དོ། །</s>
<s id="634:8">ལམ་དུ་ཁྱི་དེས་ཚོང་པ་ཞིག་གི་ཤ་ [297b.1]བརྐུས་པ་དང་།</s>
<s id="634:9">ཚོང་པ་དེ་ཁྲོས་ནས།</s>
<s id="634:10">ཁྱིའི་རྐང་པ་བཅག་ནས། </s>
<s id="634:11">འབྲོག་སྟོང་པར་བོར་ཏེ་སོང་ངོ་། །</s>
<s id="634:12">དེ་ནས་ཤཱ་རིའི་བུས་ལྷའི་མིག་གིས་བལྟས་ནས་ཁྱི་དེ་ལྟོགས་པར་མཐོང་ནས། </s>
<s id="634:13">ཆོས་གོས་གྱོན་ལྷུང་བཟེད་ཐོགས་ཏེ། </s>
<s id="634:14">བསོད་སྙོམས་བསླངས་ཏེ།</s>
<s id="634:15">དེ་མ་ཐག་ཏུ་ནམ་ [297b.2]མཁའ་ལ་འཕུར་ཏེ། ཁྱིའི་གན་དུ་སོང་ནས།</s>
<s id="634:16">བྱམས་ཤིང་སྙིང་བརྩེ་བའི་སེམས་བསྐྱེད་དོ། །</s>
<s id="634:17">ཁ་ཟས་ཀྱིས་ཁྱི་དེ་ལ་བསྙོད་དོ། །</s>
<s id="634:18">ཁྱི་དེ་ཁ་ཟས་ཟོས་ནས་ལྷག་པར་དགའ་སྟེ། </s>
<s id="634:19">ཤཱ་རིའི་བུས་ཁྱི་དེ་ལ་དམ་པའི་ཆོས་བསྟན་ནས། </s>
<s id="634:20">ཁྱི་དེ་ཡང་དེའི་ཚེ་ཚེ་འཕོས་ཏེ། </s>
<s id="634:21">མཉན་དུ་ཡོད་ [297b.3]པར་བྲམ་ཟེ་ཞིག་གི་བུར་སྐྱེས་སོ། །</s>
<s id="634:22">དུས་གཞན་ཞིག་ན་ཤཱ་རིའི་བུ་གཅིག་པུ་བསོད་སྙོམས་ལ་སོང་སྟེ། </s>
<s id="634:23">བྲམ་ཟེའི་སྒོར་ཕྱིན་པ་དང་། བྲམ་ཟེ་དེས་ཤཱ་རིའི་བུ་ལ་ཅིའི་ཕྱིར་གཅིག་པུར་འགྲོ་བར་བྱེད་དགེ་ཚུལ་ཡང་མེད་དམ་ཞེས་སྨྲས་པ་དང་།</s>
<s id="634:24">ཤཱ་རིའི་བུས་སྨྲས་པ། བདག་ལ་དགེ་ [297b.4]ཚུལ་མེད་པར་གཅིག་པུ་འགྲོ་བ་ཡིན་ནོ། །</s>
<s id="634:25">ཁྱོད་ལ་བུ་ཞིག་ཡོད་ཟེར་ན། </s>
<s id="634:26">བདག་ལ་སྦྱིན་དུ་རུང་ངམ། མི་རུང་ཞེས་སྨྲས་སོ། །</s>
<s id="634:27">བྲམ་ཟེས་སྨྲས་པ། བདག་ལ་ཀྱུན་ཏེ་ཞེས་བྱ་བ་ཞིག་ཡོད་དོ། །</s>
<s id="634:28">ད་དུང་ནི་གཞོན་ཏེ་ཆུང་བས་ཅི་ཡང་མི་ནུས་པས།</s>
<s id="634:29">ནམ་སྐྱེས་ན་སྦྱིན་ནོ་ཞེས་སྨྲས་སོ། །</s>
<s id="634:30">[297b.5]ཤཱ་རིའི་བུས་དེ་སྐད་ཅེས་སྨྲས་པ་ཐོས་ནས།  ཡིད་ལ་བཟུང་སྟེ།</s>
<s id="634:31">ཕྱིར་རྒྱལ་བུ་རྒྱལ་བྱེད་ཀྱི་ཚལ་དུ་འོངས་སོ། །</s>
<s id="634:32">ཕྱིར་ལོ་བདུན་ལོན་པ་དང་། བྲམ་ཟེའི་ཁྱིམ་དུ་སོང་སྟེ།  བྲམ་ཟེ་དེ་ལ་བུ་སློང་བ་དང་།</s>
<s id="634:33">བྲམ་ཟེ་དེས་ཀྱང་ཤཱ་རིའི་བུ་ལ་ཕུལ་ལོ། །</s>
<s id="634:34">ཤཱ་རིའི་བུས་ཀྱང་བུ་དེ་བཞེས་ [297b.6]ནས་</s>
<s id="634:35">རྒྱལ་བུ་རྒྱལ་བྱེད་ཀྱི་ཚལ་དུ་ཁྲིད་དོ། །</s>
<s id="634:36">དགེ་ཚུལ་དུ་བཅུག་ནས། </s>
<s id="634:37">དམ་པའི་ཆོས་རྣམ་པ་སྣ་ཚོགས་བསྟན་པས།</s>
<s id="634:38">སེམས་རྣམ་པར་གྲོལ་ཏེ།</s>
<s id="634:39">དགྲ་བཅོམ་པར་གྱུར་ནས། </s>
<s id="634:40">མངོན་པར་ཤེས་པ་དྲུག་དང་ཡོན་ཏན་ཀུན་དང་ལྡན་པར་གྱུར་ཏེ། </s>
<s id="634:41">དུས་གཞན་ཞིག་ན་དགེ་ཚུལ་ཀྱུན་ཏེ་ཤེས་རབ་ཀྱི་ [297b.7]སྟོབས་ཀྱིས་ཚེ་མ་སྔ་མ་ལ་ཅི་བྱས་པས་ལུས་འདི་ཐོབ་ནས་</s>
<s id="634:42">སློབ་དཔོན་དང་ཕྲད་དེ་</s>
<s id="634:43">འབྲས་བུ་ཐོབ་པར་གྱུར་པ་བརྟགས་ན</s>
<s id="634:44">ཚེ་སྔ་མ་ལ་ཁྱི་ལྟོགས་པ་ཞིག་བྱེད་པས། བདག་གི་སློབ་དཔོན་ཤཱ་རིའི་བུའི་དྲིན་གྱིས་མིའི་ལུས་དང་། འབྲས་བུ་ཐོབ་པར་མཐོང་ཞིང་རྟོགས་ནས་</s>
<s id="634:45">རབ་ཏུ་དགའ་སྟེ</s>
<s id="634:46">འདི་སྙམ་དུ་བསམས་སོ། ། </s>
<s id="634:47">[298a.1]བདག་ནི་སློབ་དཔོན་འདིའི་དྲིན་གྱིས་སྡུག་བསྔལ་ལས་ཐར་བར་གྱུར་ཏོ། །</s>
<s id="634:48">ད་བདག་ནམ་འཚོ་བའི་བར་དུ་སློབ་དཔོན་གྱི་བསྙེན་བཀུར་བྱ་བའི་ཕྱིར་དགེ་ཚུལ་བྱའི་བསྙེན་པར་རྫོགས་པར་མི་བྱའོ་སྙམ་བསམས་སོ། །</s>
<s id="634:49">དེའི་ཚེ་ཀུན་དགའ་བོས་བཅོམ་ལྡན་འདས་ལ་གསོལ་པ།</s>
<s id="634:50">དགེ་ཚུལ་འདིས་སྔོན་ [298a.2]འདས་པའི་དུས་ན་སྡིག་པའི་ལས་ཅི་ཞིག་བགྱིས་པས་ཁྱིའི་ལུས་སུ་གྱུར།</s>
<s id="634:51">དགེ་བའི་རྩ་བ་ཅི་བགྱིས་ན་རྣམ་པར་གྲོལ་བར་གྱུར། </s>
<s id="634:52">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
<s id="634:53">སྔོན་འདས་པའི་དུས་ན་སངས་རྒྱས་འོད་སྲུང་གི་ཚེ། དགེ་སློང་དག་ཅིག་ལྷན་ཅིག་འཁོད་པ་ལས།</s>
<s id="634:54">དགེ་སློང་གཞོན་ [298a.3]ནུ་སྐད་སྙན་པ་ཞིག་ཡོད་དེ</s>
<s id="634:55">བསྟོད་པ་དང་། དབྱངས་བྱེད་ན་ཐམས་ཅད་ཀྱིས་ཐོས་པར་དཀའོ། །</s>
<s id="634:56">དེའི་ཚེ་ན་དགེ་སློང་རྒན་པོ་ཞིག་ཡོད་པ་སྐད་མི་སྙན་ཏེ། </s>
<s id="634:57">འོན་ཀྱང་བསྟོད་པ་དང་ཚིགས་སུ་བཅད་པ་དང་དབྱངས་དང་བཅས་ཏེ་བྱེད་དོ། །</s>
<s id="634:58">དགེ་སློང་རྒན་པོ་དེ་ནི་དགྲ་བཅོམ་པ་ཞིག་སྟེ། </s>
<s id="634:59">དགེ་སྦྱོང་གི་ཡོན་ཏན་ [298a.4]ཐམས་ཅད་དང་ལྡན་ནོ། །</s>
<s id="634:60">དུས་གཞན་ཞིག་ན་དགེ་སློང་གཞོན་ནུ་དབྱངས་སྙན་པ་དེས་དགེ་སློང་རྒན་པོ་དབྱངས་མི་སྙན་པ་དེ་ལ། ཁྱོད་ཀྱི་དབྱངས་ནི་ཁྱི་ཟུག་པ་དང་འདྲའོ། །</s>
<s id="634:61">ཞེས་སྨད་པའི་ཚིག་སྨྲས་སོ། །</s>
<s id="634:62">དེ་ནས་དགེ་སློང་རྒན་པོ་དེས་དགེ་སློང་གཞོན་ནུ་དེ་ལ་ཁྱོད་ཀྱིས་ང་ཤེས་སམ། ཞེས་ [298a.5]དྲིས་ན་</s>
<s id="634:63">ཁོ་བོས་ཤེས་ཏེ་ ཁྱོད་ནི་སངས་རྒྱས་འོད་སྲུང་གི་དགེ་སློང་གནས་བརྟན་ཡིན་ནོ། །</s>
<s id="634:64">སྨྲས་པ། བདག་ནི་དགྲ་བཅོམ་པ་སྟེ། </s>
<s id="634:65">དགེ་སྦྱོང་གི་ཡོན་ཏན་དང་ལྡན་ནོ་ཞེས་སྨྲས་པ་དང་།</s>
<s id="634:66">དགེ་སློང་གཞོན་ནུ་དེ་འཇིགས་སྐྲག་སྟེ།</s>
<s id="634:67">འགྱོད་ནས་དེ་ལ་མཐོལ་ཚངས་བྱས་སོ། །</s>
<s id="634:68">དགེ་སློང་ [298a.6]རྒན་པོ་དེས་ཚངས་པ་བྱིན་མོད་ཀྱིས།</s>
<s id="634:69">ཚིག་ངན་པ་སྨྲས་པའི་རྐྱེན་གྱིས་སྐྱེ་བ་ལྔ་བརྒྱའི་བར་དུ་རྟག་ཏུ་ཁྱིར་སྐྱེས་སོ། །</s>
<s id="634:70">རབ་ཏུ་བྱུང་སྟེ་ཚུལ་ཁྲིམས་བསྲུངས་བས།</s>
<s id="634:71">འདིར་ང་དང་ཕྲད་ནས་རྣམ་པར་གྲོལ་བར་གྱུར་ཏོ། །</s>
<s id="634:72">དེའི་ཚེ་བཅོམ་ལྡན་འདས་ཀྱིས་དེ་སྐད་ཅེས་གསུངས་ནས།  ཀུན་དགའ་བོ་ལ་ [298a.7]སོགས་པ་འཁོར་མང་པོ་རྣམས་རྗེས་སུ་ཡི་རངས་ནས་མངོན་པར་དགའོ། །</s>
<s id="634:73">དགེ་ཚུལ་ཀྱུན་ཏེའི་ལེའུ་སྟེ་ལྔ་བཅུ་གཅིག་པའོ།། །།</s>
<s id="634:74">མཛངས་བླུན་ཞེས་བྱ་བའི་མདོ་རྫོགས་སོ།། །།</s>
<s id="634:75">རྒྱ་ནག་ལས་འགྱུར་བར་སྣང་ངོ་།། །།</s>
</p></text>