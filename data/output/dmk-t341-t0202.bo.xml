<?xml version="1.0" encoding="utf-8"?>
<text><p id="1">
<s id="1:1">འདི་སྐད་བདག་གིས་ཐོས་པའི་དུས་གཅིག་ན། </s>
<s id="1:2">བཅོམ་ལྡན་འདས་རྒྱལ་པོའི་ཁབ་འོད་མའི་ཚལ་བྱ་ཀ་ལན་ད་ཀ་གནས་པ་ན་བཞུགས་སོ། །</s>
<s id="1:3">དེའི་ཚེ་བཅོམ་ལྡན་ [154a.3]འདས་མངོན་པར་རྫོགས་པར་སངས་རྒྱས་ནས་རིང་པོ་མ་ལོན་པ་ཞིག་ན། </s>
<s id="1:4">ཐོག་མར་ཀཽཎྜི་ནྱ་ལ་སོགས་ཏེ་དགེ་སློང་ལྔ་རབ་ཏུ་བྱུང་ངོ་། །</s>
<s id="1:5">དེའི་འོག་ཏུ་ཆུ་བོ་འོད་སྲུང་སྤུན་ལ་སོགས་པ་དགེ་སློང་སྟོང་རབ་ཏུ་བྱུང་ངོ་། །</s>
<s id="1:6">དེ་ནས་དེ་མ་ཡིན་པ་རབ་ཏུ་ཕྱུང་ཞིང་ཆོས་ལ་གནས་པ་ཡང་མང་བར་ [154a.4]གྱུར་ནས། </s>
<s id="1:7">རྒྱལ་པོའི་ཁབ་ཀྱི་མི་རྣམས་དགའ་བ་ཚད་མེད་པ་སྐྱེས་ཏེ། </s>
<s id="1:8">དེ་བཞིན་གཤེགས་པ་འཇིག་རྟེན་དུ་གཤེགས་པ་ནི་ངོ་མཚར་རྨད་དེ་སོ་སོའི་སྐྱེ་བོ་མང་པོའི་དོན་མཛད་དོ་ཞེས་བསྟོད་ཅིང་བསྔགས་སོ། །</s>
<s id="1:9">གཞན་ཡང་འདི་སྐད་དུ་ཀཽཎྜི་ནྱ་དང་།</s>
<s id="1:10">ཆུ་བོ་འོད་སྲུང་གི་འཁོར་ལ་ [154a.5]སོགས་པ་ཐོག་མ་རབ་ཏུ་བྱུང་བ་དེ་དག །</s>
<s id="1:11">སྔོན་དེ་བཞིན་གཤེགས་པ་དང་འཕྲིན་ལས་གང་འཐུན་ན།</s>
<s id="1:12">ནང་གི་ཐོག་མར་ཆོས་ཀྱི་བདུད་རྩི་མྱོང་བར་གྱུར་ཅེས་སྨྲས་སོ། །</s>
<s id="1:13">དགེ་སློང་དེ་དག་གིས་དེ་སྐད་ཅེས་སྨྲས་པ་ཐོས་ནས། </s>
<s id="1:14">དེ་བཞིན་དུ་བཅོམ་ལྡན་འདས་ལ་རྒྱས་པར་གསོལ་པ་དང་། [154a.6]</s>
<s id="1:15">བཅོམ་ལྡན་འདས་ཀྱིས་དེ་ལ་འདི་སྐད་ཅེས་བཀའ་སྩལ་ཏོ། །</s>
<s id="1:16">སྔོན་འདས་པའི་དུས་ན་འདི་དག་གི་ཕྱིར།</s>
<s id="1:17">ངས་ཡི་དམ་ཆེན་པོ་བཅས་ཏེ།</s>
<s id="1:18">ནམ་མངོན་པར་རྫོགས་པར་སངས་རྒྱས་ནས། </s>
<s id="1:19">སྔར་འདི་དག་གི་དོན་བྱ་བར་ཤོག་ཤིག་ཅེས་དམ་བཅས་སོ། །</s>
<s id="1:20">དགེ་སློང་རྣམས་ཀྱིས་དེ་སྐད་ [154a.7]ཐོས་ནས། </s>
<s id="1:21">བཅོམ་ལྡན་འདས་ཀྱིས་སྔོན་ཐུགས་དམ་ཅི་ལྟར་བཅས་པ་</s>
<s id="1:22">ཐུགས་བརྩེ་བར་དགོངས་ཏེ། རྒྱས་པར་བསྟན་དུ་གསོལ།</s>
<s id="1:23">བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ།</s>
<s id="1:24">ཁྱེད་རྟག་པར་ཉོན་ལ་ཡིད་ལ་ཟུང་ཤིག་དང་ཁྱེད་ལ་བསྟན་པར་བྱའོ། །</s>
<s id="1:25">སྔོན་འདས་ [154b.1]པའི་དུས་ན་བསྐལ་པ་ཚད་མེད་པ། གྲངས་མེད་པ། དཔག་ཏུ་མེད་པ། བསམ་གྱིས་མི་ཁྱབ། བརྗོད་ཀྱིས་མི་ལང་བ་འདས་པའི་ཕ་རོལ་ན།</s>
<s id="1:26">ཡུལ་བཱ་རཱ་ཎ་སཱི་ཞེས་བྱ་བར་རྒྱལ་པོ་རྩོད་བྱུང་ཞེས་བྱ་བ་ཞིག་བྱུང་སྟེ། </s>
<s id="1:27">དེའི་ཚེ་ཡུལ་དེ་ན་དྲང་སྲོང་བཟོད་པ་ཅན་ཞེས་བྱ་བ་འཁོར་སློབ་མ་ལྔ་ [154b.2]བརྒྱ་དང་རིའི་གནས་ན་གནས་ཤིང་། བཟོད་པ་བསྒོམ་མོ། །</s>
<s id="1:28">དེའི་ཚེ་རྒྱལ་པོ་དེས་བཙུན་མོ་དང་། ཕོ་བྲང་གི་སླས་དང་། བློན་པོར་བཅས་ཏེ རི་ལ་རོལ་ཏུ་གཤེགས་པ་ལས།</s>
<s id="1:29">གནས་ཤིན་ཏུ་མཉེལ་ཏེ།</s>
<s id="1:30">གཟིམས་པ་དང་།</s>
<s id="1:31">ཕོ་བྲང་གི་སླས་རྣམས་སྔོན་དུ་དོང་ནས།</s>
<s id="1:32">གནས་ [154b.3]དང་མེ་ཏོག་རྣམས་ལྟ་ཞིང་སོང་སོང་བ་ལས།</s>
<s id="1:33">དྲང་སྲོང་བཟོད་པ་ཅན་ལུས་དྲང་པོར་བཞག་སྟེ།</s>
<s id="1:34">ཤིན་ཏུ་སེམས་བཞིན་དུ་འདུག་པ་མཐོང་ནས། </s>
<s id="1:35">དེ་ལ་དད་པའི་སེམས་སྐྱེས་ཏེ། </s>
<s id="1:36">མེ་ཏོག་སྣ་ཚོགས་ཀྱིས་གཏོར་ཏོ། །</s>
<s id="1:37">བཙུན་མོ་དེ་དག་དེའི་མདུན་དུ་འཁོད་དེ་ཆོས་ཉན་ཏོ། །</s>
<s id="1:38">རྒྱལ་ [154b.4]པོ་གཟིམས་པ་ལས་སད་ནས། </s>
<s id="1:39">བཙུན་མོ་རྣམས་མི་སྣང་བ་དང་།</s>
<s id="1:40">བློན་པོ་བཞི་དང་།</s>
<s id="1:41">བཙུན་མོ་བཙལ་བ་ལས་བཙུན་མོ་རྣམས། དྲང་སྲོང་གི་མདུན་དུ་འཁོད་པ་མཐོང་ནས།</s>
<s id="1:42">དྲང་སྲོང་དེ་ལ་འདི་སྐད་ཅེས་སྨྲས་སོ། །</s>
<s id="1:43">ཁྱོད་སྐྱེ་མཆེད་མཐའ་ཡས་ཀྱི་ཏིང་ངེ་འཛིན་བཞི་ཐོབ་པའམ། [154b.5]</s>
<s id="1:44">སྨྲས་པ་མ་ཐོབ་བོ། །</s>
<s id="1:45">སྨྲས་པ། འོ་ན་ཚད་མེད་པ་བཞི་ཐོབ་པའམ།</s>
<s id="1:46">མ་ཐོབ་བོ། །</s>
<s id="1:47">སྨྲས་པ་འོ་ན་ཁྱོད་བསམ་གཏན་བཞི་ཐོབ་པའམ།</s>
<s id="1:48">དེ་ཡང་མ་ཐོབ་བོ་ཞེས་སྨྲས་པ་དང་།</s>
<s id="1:49">རྒྱལ་པོ་དེ་ཁྲོས་ཏེ།</s>
<s id="1:50">ཡོན་ཏན་དེ་དག་ཁྱོད་ཀྱིས་མ་ཐོབ་ན། </s>
<s id="1:51">ཁྱོད་ནི་མ་རབས་ཐ་མལ་པ་ཡིན་ཏེ། </s>
<s id="1:52">[154b.6]བུད་མེད་རྣམས་དང་དབེན་པ་སྐྱབས་ཡོད་པའི་གནས་ན་འདུག་པ་དེ་ཇི་ལྟར་ཡིད་ཆེས་སུ་རུང་།</s>
<s id="1:53">རྟག་ཏུ་འདི་ན་གནས་པ་ཁྱོད་སུ་ཞིག་ལགས།</s>
<s id="1:54">ལས་ཅི་ཞིག་བྱེད་ཅེས་སྨྲས་པ་དང་།</s>
<s id="1:55">དྲང་སྲོང་གིས་རྒྱལ་པོ་དེ་ལ་བདག་ནི་འདི་ན་བཟོད་པ་བསྒོམ་མོ་ཞེས་སྨྲས་སོ། །</s>
<s id="1:56">དེ་ནས་རྒྱལ་པོས་ [154b.7]རལ་གྲི་ཕྱུང་ནས་ཁྱོད་བཟོད་པ་བསྒོམ་ཞེ་ན། </s>
<s id="1:57">བཟོད་དམ་མི་བཟོད་སད་དོ་ཞེས་དྲང་སྲོང་གི་ལག་པ་གཉིས་བཅད་དེ་ཁྱོད་སུ་ཡིན་ཞེས་དྲིས་ན། </s>
<s id="1:58">བདག་ནི་བཟོད་པ་ཅན་ནོ་ཞེས་སྨྲས་སོ། །</s>
<s id="1:59">དེ་ནས་རྐང་པ་གཉིས་བཅད་ན་འོན་ཀྱང་བཟོད་པ་ཅན་ནོ་ཞེས་སྨྲས་སོ། །</s>
<s id="1:60">དེའི་ཚེ་ན་ [155a.1]གནས་རྣམ་པ་དྲུག་ཏུ་གཡོས་ནས་ཉེ་གནས་ལྔ་བརྒྱ་ཙམ་ཡང་ནམ་མཁའ་ལ་འཕུར་ཏེ་དེར་ལྷགས་ནས། </s>
<s id="1:61">སློབ་དཔོན་དེ་ལ་དེ་ལྟ་བུའི་སྡུག་བསྔལ་ཉམས་སུ་མྱོང་ན་བཟོད་པའི་སེམས་ཉམས་པར་མ་གྱུར་ཏམ་ཞེས་སྨྲས་སོ། །</s>
<s id="1:62">དྲང་སྲོང་གིས་སྨྲས་པ།</s>
<s id="1:63">བདག་གི་ [155a.2]སེམས་མ་གྱུར། མ་ཉམས་སོ་ཞེས་སྨྲས་སོ། །</s>
<s id="1:64">རྒྱལ་པོ་ཡང་དངངས་སྐྲག་ནས་དྲང་སྲོང་ལ་སྨྲས་པ།</s>
<s id="1:65">ཁྱོད་བཟོད་པ་ཅན་ཡིན་པར་ཅིས་ཡིད་ཆེས་པར་འགྱུར།</s>
<s id="1:66">དྲང་སྲོང་གིས་སྨྲས་པ།</s>
<s id="1:67">བདག་གིས་སྨྲས་པའི་ཚིག་བརྫུན་པ་མ་ཡིན་ཏེ།</s>
<s id="1:68">བདེན་ན་བདེན་པ་དེས་ཁྲག་འོ་མར་ [155a.3]འགྱུར་ཞིང་ཡན་ལག་བཅད་པ་ཡང་སོས་ཏེ། </s>
<s id="1:69">སྔ་མ་ཁོ་ན་བཞིན་དུ་གྱུར་ཅིག་ཅེས་སྨྲས་མ་ཐག་ཏུ།</s>
<s id="1:70">ཁྲག་འོ་མར་གྱུར་ནས་ཡན་ལག་སོས་ཏེ།</s>
<s id="1:71">སྔ་མ་ཁོ་ན་བཞིན་དུ་གྱུར་ཏོ། །</s>
<s id="1:72">རྒྱལ་པོས་དེ་ལྟར་བཟོད་པ་དང་ལྡན་པ་མཐོང་ནས། </s>
<s id="1:73">ལྷག་པར་འཇིགས་སྐྲག་སྟེ།</s>
<s id="1:74">བདག་ [155a.4]ཅིའི་སླད་དུ་དྲང་སྲོང་ཆེན་པོ་ལ་གནོད་པ་བགྱིས།</s>
<s id="1:75">བདག་ལ་ཐུགས་བརྩེ་བར་དགོངས་ཏེ། </s>
<s id="1:76">འགྱོད་ཚངས་བྱ་བར་གནང་ཤིག་ཅེས་གསོལ་ཏོ། །</s>
<s id="1:77">དྲང་སྲོང་གིས་སྨྲས་པ།</s>
<s id="1:78">ཁྱོད་ནི་བུད་མེད་ཀྱི་ཕྱིར་མཚོན་ཐོགས་ནས། བདག་གི་ཡན་ལག་གཅོད་མོད་ཀྱི།</s>
<s id="1:79">བདག་བཟོད་པ་ནི་ས་དང་ [155a.5]འདྲ་བས།</s>
<s id="1:80">ཕྱིས་མངོན་པར་སངས་རྒྱས་པ་ན།</s>
<s id="1:81">ཤེས་རབ་ཀྱི་རལ་གྲིས་ཁྱོད་ཀྱི་དུག་གསུམ་ཆོད་པར་ཤོག་ཤིག་ཅེས་སྨྲས་སོ། །</s>
<s id="1:82">དེའི་ཚེ་ན་རི་དེའི་ཀླུ་དང་། ལྷ་རྣམས་ཀྱིས་དྲང་སྲོང་དེ་ལ་རྒྱལ་པོ་དེས་འཚེ་ཞིང་གནོད་པ་བྱས་པ་མཐོང་ནས་</s>
<s id="1:83">སོ་སོ་ནས་ཁྲོས་ཏེ་སྤྲིན་བསྡུས་ནས་ འབྲུག་དང་ [155a.6]སེར་བ་དང་། གནམ་ལྕགས་ཕབ་སྟེ</s>
<s id="1:84">རྒྱལ་པོ་འཁོར་དང་བཅས་པ་བསད་པར་བྱས་པ་ལས།</s>
<s id="1:85">དྲང་སྲོང་གིས་ཁྱོད་ངའི་ཕྱིར།</s>
<s id="1:86">འདི་ལྟ་བུས་འདི་ལ་འཚེ་བ་དང་། གནོད་པ་མ་བྱེད་ཅིག་ཅེས་བསྒོའོ། །</s>
<s id="1:87">རྒྱལ་པོ་དེས་དེར་འགྱོད་ཚངས་བྱས་ཏེ</s>
<s id="1:88">དྲང་སྲོང་དེ་རྟག་ཏུ་ཕོ་བྲང་དུ་ [155a.7]སྤྱན་དྲངས་ཏེ། </s>
<s id="1:89">མཆོད་པ་བྱས་སོ། །</s>
<s id="1:90">དེའི་ཚེ་ན་སློབ་དཔོན་གཞན་ལ་ཞུགས་པ་ཀུན་ཏུ་རྒྱུ་སྟོང་ཙམ་ཞིག །</s>
<s id="1:91">དྲང་སྲོང་བཟོད་པ་ཅན་ལ་རྒྱལ་པོ་དེ་དད་ཅིང་མོས་པ་མཐོང་ནས།</s>
<s id="1:92">ཕྲག་དོག་སྐྱེས་ཏེ། </s>
<s id="1:93">བདེན་པ་མི་སྣང་བའི་གནས་ནས་ས་རྡུལ་དང་བཙོག་ཅིང་སྨེ་བའི་བག་གིས་དྲང་སྲོང་ [155b.1]དེ་ལ་གཏོར་ཏོ། །</s>
<s id="1:94">དེའི་ཚེ་ཀུན་ཏུ་རྒྱུ་ང་ལ་སས་གཏོར་བ་བརྒྱ་ཕྲག་བཅུ་པོ་དེ་ནི།</s>
<s id="1:95">ད་ལྟར་ཆུ་བོ་འོད་སྲུང་ལ་སོགས་པའི་དགེ་སློང་བརྒྱ་ཕྲག་བཅུ་ཡིན་ཏེ།</s>
<s id="1:96">དེའི་ཚེ་ན་ཡི་དམ་བཅས་པ་ལས།</s>
<s id="1:97">བདག་བཟོད་པ་བསྒོམ་པ་རྒྱུན་མི་ཆད་པ་འདིས།</s>
<s id="1:98">ནམ་མངོན་པར་སངས་རྒྱས་པ་ན།</s>
<s id="1:99">བདུད་ [155b.2]རྩིའི་ཆུས་ཁྱོད་ཀྱི་རྡུལ་དང་དྲི་མ་བཀྲུས་ཏེ། </s>
<s id="1:100">འདོད་པའི་བཙོག་པ་ཡོངས་སུ་དག་པར་ཤོག་ཤིག་ཅེས་དམ་བཅས་སོ། །</s>
<s id="1:101">དགེ་སློང་དག་དེའི་ཚེ་ན་དྲང་སྲོང་བཟོད་པ་ཅན་དེ་ཤེས་པར་འདོད་ན། </s>
<s id="1:102">གཞན་དུ་མ་སེམས་ཤིག །</s>
<s id="1:103">དེ་ནི་ད་ལྟར་ང་ཡིན་ནོ། །</s>
<s id="1:104">རྒྱལ་པོ་རྩོད་བྱུང་དང་བློན་པོ་བཞི་ནི་ཀཽཎྜི་ནྱ་ [155b.3]ལ་སོགས་པ་དགེ་སློང་ལྔ་སྡེ་ཡིན་ནོ། །</s>
<s id="1:105">དེའི་ཚེ་བཟོད་པ་བསྒོམས་པ་ནི།</s>
<s id="1:106">འདི་དག་གི་དོན་སྔར་བྱའོ་ཞེས་དམ་བཅས་པས།</s>
<s id="1:107">མངོན་པར་སངས་རྒྱས་ནས།</s>
<s id="1:108">སྔར་འདི་དག་སྡུག་བསྔལ་ལས་ཡོངས་སུ་གྲོལ་བར་མཛད་དོ། །</s>
<s id="1:109">དགེ་སློང་རྣམས་སངས་རྒྱས་ཀྱིས་གསུངས་པ་ལ་རྗེས་སུ་ [155b.4]ཡི་རངས་ནས་མངོན་པར་དགའོ། །</s>
<s id="1:110">བཟོད་པའི་ལེའུ་སྟེ་བཅུ་གཅིག་པའོ།། །།</s>
</p><p id="2">
<s id="2:1">འདི་སྐད་བདག་གིས་ཐོས་པའི་དུས་གཅིག་ན། </s>
</p><p id="3">
<s id="3:1">བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</s>
</p><p id="4">
<s id="4:1">དེའི་ཚེ་ཀུན་དགའ་བོས་ [155b.5]བསོད་སྙོམས་ཀྱི་བྱ་བ་བྱས་ནས། </s>
</p><p id="5">
<s id="5:1">ཚལ་ཞིག་གི་ནང་ན་བསམ་གཏན་དུ་འདུག་སྟེ། </s>
</p><p id="6">
<s id="6:1">འདི་སྙམ་དུ་རྟོག་པ་སྐྱེས་ཏེ། </s>
</p><p id="7">
<s id="7:1">སངས་རྒྱས་བཅོམ་ལྡན་འདས་འཇིག་རྟེན་དུ་གཤེགས་པ་ངོ་མཚར་ཆེ་སྟེ། </s>
</p><p id="8">
<s id="8:1">སེམས་ཅན་མང་པོ་ཡང་རབ་ཏུ་བདེ་བ་ལ་བཀོད། </s>
</p><p id="9">
<s id="9:1">ཀཽཎྜི་ནྱ་ལ་སོགས་པའི་དགེ་སློང་ལྔ་ [155b.6]སྡེ་དགེ་བའི་རྩ་བ་ཅི་བསགས་ན། </s>
</p><p id="10">
<s id="10:1">ཆོས་ཀྱི་སྒོ་རྣམ་པར་ཕྱེ་མ་ཐག་ཏུ་འཇུག་པར་གྱུར། </s>
</p><p id="11">
<s id="11:1">ཆོས་ཀྱི་རྔ་བརྡུངས་མ་ཐག་ཏུ་ཐོག་མར་ཐོས་པར་གྱུར། </s>
</p><p id="12">
<s id="12:1">ཆོས་ཀྱི་བདུད་རྩིས་ཐོག་མར་ངོམས་པར་གྱུར། </s>
</p><p id="13">
<s id="13:1">སྙམ་དུ་རྟོག་པ་སྐྱེས་ནས། </s>
</p><p id="14">
<s id="14:1">འདུག་པ་ལས་ལངས་ཏེ་</s>
<s id="14:2">སངས་རྒྱས་གང་ན་བ་དེར་སོང་སྟེ་ [155b.7]ཕྱིན་པ་དང་།</s>
<s id="14:3">ཅི་ལྟར་བསམ་པ་བཞིན་དུ་</s>
<s id="14:4">བཅོམ་ལྡན་འདས་ལ་གསོལ་ཏོ། །</s>
</p><p id="15">
<s id="15:1">བཅོམ་ལྡན་འདས་ཀྱིས་བཀའ་སྩལ་པ།</s>
<s id="15:2">དགེ་སློང་ཀཽཎྜི་ནྱ་ལ་སོགས་པ་ནི་སྔོན་འདས་པའི་དུས་ན་ཡང་</s>
<s id="15:3">ངས་ཤ་དང་ཁྲག་གིས་བཀྲེས་སྐོམ་པ་ལས་ཆོག་པར་བྱིན་ཏེ།</s>
</p><p id="16">
<s id="16:1">བདེ་བར་བྱས་པས་</s>
<s id="16:2">དེ་བས་ན་ང་ [156a.1]མངོན་པར་རྫོགས་པར་སངས་རྒྱས་ནས་ཀྱང་།</s>
<s id="16:3">སྔར་རྣམ་པར་གྲོལ་བ་ལ་བཀོད་དེ་རྒྱུ་དང་རྐྱེན་མེད་པ་མ་ཡིན་ནོ། །</s>
</p><p id="17">
<s id="17:1">ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་གསོལ་པ།</s>
<s id="17:2">སྔོན་འདས་པའི་དུས་ན་ཅི་ལྟ་བུར་བཀྲེས་པ་དང་སྐོམ་པ་ལས་བདེ་བར་མཛད་པ་བསྟན་དུ་ [156a.2]གསོལ།</s>
</p><p id="18">
<s id="18:1">འཁོར་མང་པོ་འདི་དག་གིས་ཐོས་ནས་རྟོགས་པར་འགྱུར། </s>
</p><p id="19">
<s id="19:1">བཅོམ་ལྡན་འདས་ཀྱིས་བཀའ་སྩལ་པ།</s>
<s id="19:2">སྔོན་འདས་པའི་དུས་ན་བསྐལ་པ་གྲངས་མེད་པའི་ཕ་རོལ་ན།</s>
</p><p id="20">
<s id="20:1">འཛམ་བུའི་གླིང་འདིར་རྒྱལ་པོ་བྱམས་པའི་སྟོབས་ཞེས་བྱ་བ་</s>
<s id="20:2">འཛམ་བུའི་གླིང་གི་རྒྱལ་ཕྲན་བརྒྱད་ཁྲི་བཞི་ [156a.3]སྟོང་སྙེད་ལ་དབང་བྱེད་པ་ཞིག་བྱུང་ངོ་། །</s>
</p><p id="21">
<s id="21:1">རྒྱལ་པོ་དེ་ལ་བཙུན་མོ་སྟོང་ཕྲག་ཉི་ཤུ་ཡོད་དོ། །</s>
</p><p id="22">
<s id="22:1">བློན་པོ་ནི་སྟོང་ཕྲག་བཅུ་ཡོད་དོ། །</s>
</p><p id="23">
<s id="23:1">རྒྱལ་པོ་དེ་བྱམས་པ་དང་སྙིང་རྗེར་ལྡན་ཏེ། </s>
</p><p id="24">
<s id="24:1">ཚད་མེད་པ་བཞི་སྤྱོད་ཅིང་</s>
<s id="24:2">འགྲོ་བ་ཐམས་ཅད་ལ་སྙིང་བརྩེ་བས།</s>
<s id="24:3">དགེ་བ་བཅུའི་སྲིད་འཛིན་ཏེ།</s>
<s id="24:4">ཐམས་ [156a.4]ཅད་ཀྱིས་བཀུར་བ།</s>
<s id="24:5">ཡུལ་ན་དགྲ་མེད་ཅིང་ལོ་ལེགས་པར་འབྱོར་བ་བདེ་བ་སྐྱིད་པ་དང་ལྡན་པ་སྟེ།</s>
</p><p id="25">
<s id="25:1">རིམས་གཏོང་བའི་ཡི་དགས་དག །</s>
<s id="25:2">མིའི་ཁྲག་དང་མདངས་འཕྲོག་ཅིང་ཟ་བ་ལས།</s>
<s id="25:3">དེའི་ཚེ་ན་ཡུལ་མི་ཐམས་ཅད་ལུས་དང་ངག་དང་ཡིད་བསྲུང་སྟེ།</s>
</p><p id="26">
<s id="26:1">དགེ་བ་བཅུ་ལ་གནས་པས།</s>
<s id="26:2">ཡི་ [156a.5]དགས་མ་རུངས་པ་དག་བཟའ་བ་མ་རྙེད་ནས།</s>
</p><p id="27">
<s id="27:1">ཀུན་ལྟོགས་ཏེ་མཐུ་མེད་པར་གྱུར་ཏོ། །</s>
</p><p id="28">
<s id="28:1">དེའི་ཚེ་ན་གནོད་སྦྱིན་ལྔ་ཞིག་རྒྱལ་པོའི་གན་དུ་འོང་ཞིང་</s>
<s id="28:2">འདི་སྐད་ཅེས་སྨྲས་སོ། །</s>
</p><p id="29">
<s id="29:1">བདག་ཅག་གི་ཟས་ནི་མིའི་མདངས་དང་ཁྲག་ལ་ལྟོས་ཏེ། </s>
</p><p id="30">
<s id="30:1">ལུས་དང་སྲོག་འཚོ་བ་ལས་</s>
<s id="30:2">རྒྱལ་པོས་བཀར་བཏགས་ [156a.6]ཏེ།</s>
</p><p id="31">
<s id="31:1">ཐམས་ཅད་དགེ་བ་བཅུ་ལ་གནས་པས།</s>
<s id="31:2">བདག་ཅག་ཟས་དང་སྐོམ་མ་རྙེད་དེ།</s>
</p><p id="32">
<s id="32:1">ཉམ་ཐག་ནས་སྲོག་ལ་བབ་བོ། །</s>
<s id="32:2">རྒྱལ་པོ་བདག་ཅག་ལ་ཡང་ཐུགས་མི་བརྩེའམ་ཞེས་གསོལ་ནས།</s>
</p><p id="33">
<s id="33:1">རྒྱལ་པོས་ཀྱང་དེ་དག་ལ་སྙིང་བརྩེ་བའི་ཕྱིར།</s>
<s id="33:2">ལུས་ཀྱི་ཡན་ལག་ལྔ་ལས་རྩ་ལྔ་བཅད་ནས།</s>
</p><p id="34">
<s id="34:1">[156a.7]གནོད་སྦྱིན་རྣམས་སོ་སོ་ནས་སྣོད་བཟེད་དེ་ཁྲག་ལས་ངོམས་པར་འཐུང་དུ་བཅུག་གོ །</s>
<s id="34:2">དེ་དག་ཁྲག་གིས་ངོམས་ནས་</s>
<s id="34:3">ཤིན་ཏུ་དགའ་མགུ་རངས་པར་གྱུར་ཏོ། །</s>
</p><p id="35">
<s id="35:1">དེ་དག་ཁྲག་གིས་ངོམས་ནས། </s>
</p><p id="36">
<s id="36:1">དགེ་བ་བཅུ་ལ་ཅི་ནུས་སུ་སྤྱོད་ཅིག་ཅེས་བསྐུལ་ཏོ། །</s>
</p><p id="37">
<s id="37:1">ད་ལྟར་ངའི་ལུས་ལས་ཁྲག་ཕྱུང་སྟེ། </s>
</p><p id="38">
<s id="38:1">ཁྱོད་ [156b.1]ངོམས་ཤིང་བདེ་བར་བྱས་པ་ལྟར།</s>
<s id="38:2">ཕྱིས་མངོན་པར་རྫོགས་པར་སངས་རྒྱས་ནས།</s>
</p><p id="39">
<s id="39:1">ཆོས་ཀྱི་སྐུའི་ཚུལ་ཁྲིམས་དང་ཏིང་ངེ་འཛིན་དང་། ཤེས་རབ་ཀྱིས་</s>
<s id="39:2">ཁྱོད་ཀྱི་དུག་གསུམ་བསལ་ཏེ།  འདོད་པས་གདུངས་པ་ལས་</s>
<s id="39:3">ཤིན་ཏུ་བདེ་བའི་མྱ་ངན་ལས་འདས་པ་ལ་འགོད་པར་ཤོག་ཤིག་ཅེས་སྨྲས་སོ། །</s>
</p><p id="40">
<s id="40:1">[156b.2]ཀུན་དགའ་བོ་དེའི་ཚེ་དེའི་དུས་ན་རྒྱལ་པོ་བྱམས་པའི་སྟོབས་དེ་ནི་ད་ལྟར་ང་ཡིན་ནོ། །</s>
</p><p id="41">
<s id="41:1">གནོད་སྦྱིན་ལྔ་པོ་དེ་ནི་ཀཽཎྜི་ནྱ་ལ་སོགས་པ་དགེ་སློང་ལྔ་ཡིན་ནོ། །</s>
</p><p id="42">
<s id="42:1">ངས་གང་ནས་གང་དུ་སྐྱེས་པར་དེ་དག་ཐོག་མར་བསྒྲལ་བར་སྨོན་ལམ་བཏབ་བོ། །</s>
<s id="42:2">དེ་བས་ན་ངས་ཐོག་མར་ཆོས་བསྟན་མ་ཐག་ཏུ་རྣམ་ [156b.3]པར་གྲོལ་བར་གྱུར་ཏོ། །</s>
</p><p id="43">
<s id="43:1">ཚེ་དང་ལྡན་པ་ཀུན་དགའ་བོ་དང་། འཁོར་མང་པོ་རྣམས་སངས་རྒྱས་ཀྱིས་གསུངས་པ་ལ་ཡི་རངས་ནས་མངོན་པར་བསྟོད་དོ། །</s>
</p><p id="44">
<s id="44:1">རྒྱལ་པོ་བྱམས་པའི་སྟོབས་ཀྱི་སྦྱིན་པའི་ལེའུ་སྟེ་བཅུ་གཉིས་པའོ།། །།</s>
</p><p id="45">
<s id="45:1">བམ་པོ་གསུམ་པ།</s>
<s id="45:2">འདི་སྐད་བདག་གིས་ཐོས་ [156b.4]པའི་དུས་གཅིག་ན།</s>
</p><p id="46">
<s id="46:1">བཅོམ་ལྡན་འདས་རྒྱལ་པོའི་ཁབ། བྱ་ཀ་ལན་ད་ཀ་གནས་པ་འོད་མའི་ཚལ་ན་</s>
<s id="46:2">དགེ་སློང་གི་དགེ་འདུན་ཆེན་པོ་བརྒྱ་ཕྲག་ཕྱེད་དང་བཅུ་གསུམ་དང་ཐབས་ཅིག་ཏུ་བཞུགས་སོ། །</s>
</p><p id="47">
<s id="47:1">དེའི་ཚེ་ན་རྒྱལ་པོ་གཟུགས་ཅན་སྙིང་པོ་འབྲས་བུ་དང་པོ་ཐོབ་ནས། </s>
</p><p id="48">
<s id="48:1">དད་པ་དང་བསྙེན་བཀུར་ [156b.5]བྱ་བར་སེམས་སྔོན་བས་ཀྱང་ལྷག་པར་གྱུར་པས།</s>
<s id="48:2">བཅོམ་ལྡན་འདས་དང་དགེ་སློང་གི་དགེ་འདུན་ལ་མཆོད་པའི་ཡོ་བྱད་རྣམ་པ་བཞི་རྟག་ཏུ་འབུལ་ཏེ།</s>
</p><p id="49">
<s id="49:1">སྐྱེ་བོ་མང་པོ་དག་ཀྱང་འཐུན་པར་དགེ་བ་ལ་སྤྲོའོ། །</s>
<s id="49:2">ཡུལ་དེ་ན་རྫོགས་བྱེད་ལ་སོགས་པའི་སྟོན་པ་དྲུག་སྔར་བྱུང་བས།</s>
<s id="49:3">ངན་པར་ལྟ་བ་ལོག་ [156b.6]པར་སྟོན་ཏེ།</s>
</p><p id="50">
<s id="50:1">འགྲོ་བ་མང་པོ་བསླུས་པས།</s>
<s id="50:2">དེ་ལ་གང་བསླད་པར་མཐོང་བ་དག་ནི་ངན་པར་ལྟ་བ་དག་ལ་ཡིད་ཆེས་པས།</s>
<s id="50:3">སྡིག་ཅན་གྱི་ཕྱོགས་མང་ཞིང་རྒྱས་པར་གྱུར་ཏོ། །</s>
</p><p id="51">
<s id="51:1">རྒྱལ་པོ་དེའི་གཅུང་ཞིག་ཀྱང་སྟོན་པ་དྲུག་ལ་ཡིད་ཆེས་པས་</s>
<s id="51:2">ངན་པར་ལྟ་བ་ལ་ཡིད་ཞེན་ཏེ།</s>
</p><p id="52">
<s id="52:1">ཐར་པའི་ལམ་ལམ་མ་ [156b.7]ཡིན་པར་བཟུང་ནས། </s>
</p><p id="53">
<s id="53:1">ལོངས་སྤྱོད་ཅི་བདོག་པ་གཏོར་ནས་དེ་ལ་འབུལ་ཏེ། </s>
</p><p id="54">
<s id="54:1">སངས་རྒྱས་བཅོམ་ལྡན་འདས་ཉི་མ་ཤར་བ་ལྟ་བུ་ཤེས་རབ་ཀྱིས་ཀུན་ཏུ་ལྷམ་མེར་མཛད་ཀྱང་།</s>
<s id="54:2">ངན་པར་ལྟ་བས་གླགས་པས་དེ་ལ་མོས་པའི་སེམས་མེད་དོ། །</s>
</p><p id="55">
<s id="55:1">རྒྱལ་པོ་གཟུགས་ཅན་སྙིང་པོ་དེ་དེ་ལ་ལྷག་པར་ [157a.1]སྡུག་པར་འཛིན་པས་ཐབས་ཀྱིས་སངས་རྒྱས་ལ་བསྙེན་བཀུར་བྱ་བར་བསྐུལ་ན་ ཡང་།</s>
<s id="55:2">ངན་པར་ལྟ་བ་ལ་ཞེན་པས་བསྒོ་བ་བཞིན་དུ་མ་བྱས་སོ། །</s>
</p><p id="56">
<s id="56:1">སངས་རྒྱས་ལ་མཆོད་པ་གྱིས་ཤིག་ཅེས་ཡང་དང་ཡང་བསྐུལ་ན། </s>
</p><p id="57">
<s id="57:1">བདག་ལ་ཡང་སྟོན་པ་ཡོད་དེ། </s>
</p><p id="58">
<s id="58:1">གཽ་ཏ་མ་ལ་བསྙེན་བཀུར་མི་ [157a.2]བྱེད་དོ། །</s>
</p><p id="59">
<s id="59:1">འོན་ཀྱང་རྒྱལ་པོའི་བཀའ་ཚུལ་གྱིས་བཅག་པར་རིགས་པ་མ་ཡིན་པས།</s>
<s id="59:2">མཆོད་སྟོན་ཆེན་པོ་བཤམས་ནས།</s>
</p><p id="60">
<s id="60:1">མ་བོས་པར་གང་རང་འོང་བ་ལ་བསོད་སྙོམས་སྦྱིན་ནོ་ཞེས་བྱས་ནས་</s>
<s id="60:2">མཆོད་པའི་ཡོ་བྱད་བཤམས་ཏེ།</s>
</p><p id="61">
<s id="61:1">སྟན་བཏིང་ནས་སྟོན་པ་དྲུག་གི་འབོད་པ་བཏང་ནས། </s>
</p><p id="62">
<s id="62:1">དེ་མ་ [157a.3]ཐག་ཏུ་ལྷགས་ཏེ་གྲལ་གྱི་ཐོག་མ་ལ་འདུག་གོ། །</s>
</p><p id="63">
<s id="63:1">སངས་རྒྱས་དང་དགེ་འདུན་རྣམས་རང་མ་བྱོན་པས།</s>
<s id="63:2">རྒྱལ་པོ་གང་ན་བ་དེར་ཕྱིན་ནས་འདི་སྐད་ཅེས་གསོལ་ཏོ། །</s>
</p><p id="64">
<s id="64:1">དགེ་སྦྱོང་གཽ་ཏ་མ་སྤྱན་དྲོངས་ཤིག་ཅེས་ཡང་དང་ཡང་དུ་བཀའ་སྩལ་ཏེ། </s>
</p><p id="65">
<s id="65:1">བདག་གིས་མཆོད་པ་བཤམས་ནས། </s>
</p><p id="66">
<s id="66:1">གདུགས་ [157a.4]ཚོད་ལ་བབ་ན། </s>
</p><p id="67">
<s id="67:1">ཅིའི་སླད་དུ་མི་གཤེགས། </s>
</p><p id="68">
<s id="68:1">རྒྱལ་པོས་བཀའ་སྩལ་པ།</s>
<s id="68:2">ཁྱོད་ཉིད་སྤྱན་འདྲེན་དུ་འགྲོ་མི་ནུས་ན་</s>
</p><p id="69">
<s id="69:1">ཡང་མི་ཞིག་གདུགས་ཚོད་ལ་བབ་བོ་ཞེས་སྤྱན་འདྲེན་པ་ཐོང་ཤིག །</s>
<s id="69:2">རྒྱལ་པོའི་གཅུང་གིས་ཀྱང་སྤྱན་འདྲེན་དུ་བཏང་བ་ལས།</s>
<s id="69:3">བཅོམ་ལྡན་འདས་འཕགས་པའི་དགེ་འདུན་དང་ [157a.5]བཅས་ཏེ་ གཤེགས་ནས གྲལ་རིམ་བཞིན་དུ་བཞུགས་སོ། །</s>
</p><p id="70">
<s id="70:1">བཅོམ་ལྡན་འདས་ཀྱི་བྱིན་གྱིས་སྟོན་པ་དྲུག་གྲལ་གྱི་ལྟག་ན་འདུག་པ་ཡང་གྲལ་གྱི་ཐ་མར་སོང་ངོ་། །</s>
</p><p id="71">
<s id="71:1">སྟོན་པ་དྲུག་ངོ་ཚ་ཞིང་སྐྱེངས་ནས། </s>
</p><p id="72">
<s id="72:1">ལངས་ཏེ་གྲལ་གྱི་ལྟག་ཏུ་འདུག་ན་ཡང་།</s>
<s id="72:2">མ་ཚོར་བར་གྲལ་གྱི་མཇུག་ཏུ་སོང་སྟེ།</s>
</p><p id="73">
<s id="73:1">[157a.6]དེ་བཞིན་དུ་ལན་གསུམ་གྱི་བར་དུ་གྲལ་གྱི་གོང་དུ་སོང་ཡང་ད་དུང་གྲལ་གྱི་འོག་ཏུ་འདུག་པར་གྱུར་ན། </s>
</p><p id="74">
<s id="74:1">མཐུ་མེད་པར་གྱུར་ནས། </s>
</p><p id="75">
<s id="75:1">སྐྱེངས་བཞིན་དུ་གྲལ་གྱི་ཐ་མར་འདུག་གོ། །</s>
</p><p id="76">
<s id="76:1">ཡོན་བདག་གིས་གནས་བརྟན་ལ་ཆུ་བྲིམས་ནས། </s>
</p><p id="77">
<s id="77:1">བཅོམ་ལྡན་འདས་ཀྱིས་སྔར་ཁྱོད་ཀྱི་སྟོན་པ་ལ་བྲིམས་ཤིག ། [157a.7]ཅེས་བཀའ་སྩལ་པ་དང་།</s>
<s id="77:2">ཡོན་བདག་གིས་ཆུ་སྣོད་ཐོགས་ཏེ་སྟོན་པ་དྲུག་ལ་ཆུ་བྲིམས་ནས།</s>
</p><p id="78">
<s id="78:1">ཆུ་སྣོད་ཀྱི་ཁ་འགགས་ཏེ་ཆུ་འབྱུང་དུ་མ་བཏུབ་པས།</s>
<s id="78:2">ཕྱིར་ཡང་སངས་རྒྱས་ལ་མཐར་གྱིས་གསོལ་ན།</s>
</p><p id="79">
<s id="79:1">ཆུ་ཡང་བྱུང་སྟེ་ལག་པ་བཀྲུས་སོ། །</s>
</p><p id="80">
<s id="80:1">ལག་པ་བཀྲུས་ནས་སྦྱིན་བདག་གིས་བསོད་ [157b.1]སྙོམས་ཐོགས་ཏེ་སྨོན་ལམ་བཏབ་པར་གསོལ་ན། </s>
</p><p id="81">
<s id="81:1">བཅོམ་ལྡན་འདས་ཀྱིས་ཡོན་བདག་ལ་འདི་སྐད་ཅེས་བཀའ་སྩལ་པ།</s>
<s id="81:2">ཐོག་མ་ཡང་ངེད་ཀྱི་ཕྱིར་མ་ཡིན་པས།</s>
<s id="81:3">ཡང་ཁྱོད་ཉིད་ཀྱི་སྟོན་པ་ལ་སྨོན་ལམ་བཏབ་པར་གསོལ་ཅིག་ཅེས་བཀའ་སྩལ་པས།</s>
<s id="81:4">སྦྱིན་བདག་ཆེན་པོ་སྟོན་པ་དྲུག་གི་ [157b.2]མདུན་དུ་སོང་སྟེ་</s>
</p><p id="82">
<s id="82:1">སྨོན་ལམ་བཏབ་པར་གསོལ་ན སྟོན་པ་དྲུག་ཁ་ཐམས་ནས་སྨྲ་མ་ནུས་ཏེ།</s>
</p><p id="83">
<s id="83:1">སངས་རྒྱས་ལ་གསོལ་ཅིག་ཅེས་ལག་བརྡ་བྱས་སོ། །</s>
</p><p id="84">
<s id="84:1">དེ་ནས་བཅོམ་ལྡན་འདས་ཀྱིས་ཀྱང་ཚངས་པའི་དབྱངས་ལྟ་བུའི་གསུང་གིས་སྨོན་ལམ་བཏབ་བོ། །</s>
<s id="84:2">སྨོན་ལམ་བཏབ་ནས་ སྦྱིན་བདག་ [157b.3]གིས་བསོད་སྙོམས་གནས་བརྟན་ལ་བྲིམས་པ་ལས།</s>
<s id="84:3">བཅོམ་ལྡན་འདས་ཀྱིས་སྔར་ཁྱོད་ཉིད་ཀྱི་སྟོན་པ་ནས་བྲིམས་ཤིག་ཅེས་བཀའ་སྩལ་པ་དང་།</s>
<s id="84:4">འབྲིམ་པ་རྣམས་ཀྱིས་སྟོན་པ་དྲུག་ལ་བྲིམས་ན</s>
</p><p id="85">
<s id="85:1">ཞལ་ཟས་ཀྱི་རྣམ་པ་སྟེང་གི་ནམ་མཁའ་ལ་འཕགས་ཏེ། </s>
</p><p id="86">
<s id="86:1">བྲིམ་དུ་མེད་པར་གྱུར་ཏོ། ། </s>
</p><p id="87">
<s id="87:1">[157b.4]དེ་ནས་སངས་རྒྱས་ལོགས་སུ་བྲིམ་དུ་ཆས་པ་དང་།</s>
<s id="87:2">ཞལ་ཟས་ཀྱང་སོ་སོའི་ལག་ཏུ་འོངས་སོ། །</s>
</p><p id="88">
<s id="88:1">མཐར་གྱིས་བྲིམས་ཏེ་སངས་རྒྱས་དང་དགེ་འདུན་བསོད་སྙོམས་ཀྱི་བྱ་བ་བྱས་ནས་ཁ་ལག་བཀྲུས་ཏེ། </s>
</p><p id="89">
<s id="89:1">ཕྱིར་ཡང་གདན་ལ་བཞུགས་ནས་ཆོས་བསྟན་པར་གསོལ་ཏོ། །</s>
</p><p id="90">
<s id="90:1">དེ་ལ་ཡང་ [157b.5]བཅོམ་ལྡན་འདས་ཀྱིས་ཁྱོད་ཉིད་ཀྱི་སྟོན་པ་དྲུག་ལ་སྟོན་པར་གསོལ་ཅིག་ཅེས་བཀའ་སྩལ་ཏོ། །</s>
</p><p id="91">
<s id="91:1">སྟོན་པ་དྲུག་ཀྱང་ཁ་ཐམས་ནས། </s>
</p><p id="92">
<s id="92:1">སངས་རྒྱས་ལ་གསོལ་ཅིག་ཅེས་ལག་བརྡ་བྱས་སོ། །</s>
</p><p id="93">
<s id="93:1">དེ་ནས་བཅོམ་ལྡན་འདས་ཀྱིས་ཤིན་ཏུ་མཉེན་ཞིང་འཇམ་པའི་གསུང་ཕྱུང་སྟེ། </s>
</p><p id="94">
<s id="94:1">འཁོར་མང་ [157b.6]པོ་ལ་ཆོས་ཀྱི་མཚན་ཉིད་རྣམ་པར་ཕྱེ་ཞིང་བསྟན་པས།</s>
<s id="94:2">འཁོར་མང་པོ་ཡིད་ཚིམ་པར་གྱུར་ཏེ།</s>
</p><p id="95">
<s id="95:1">སངས་རྒྱས་ཀྱིས་གསུངས་པ་ཐོས་ནས། </s>
</p><p id="96">
<s id="96:1">ཐམས་ཅད་ཀྱིས་རྟོགས་ཤིང་ཁོང་དུ་ཆུད་དོ། །</s>
</p><p id="97">
<s id="97:1">གཟུགས་ཅན་སྙིང་པོའི་གཅུང་ནི་ཆོས་ལ་ཆོས་ཀྱི་མིག་རྣམ་པར་དག་པར་གྱུར་ཏོ། ། </s>
</p><p id="98">
<s id="98:1">[157b.7]འཁོར་གཞན་དག་ནི་འབྲས་བུ་དང་པོ་ནས་འབྲས་བུ་གསུམ་པའི་བར་དུ་ཐོབ་ནས་</s>
<s id="98:2">རབ་ཏུ་བྱུང་སྟེ། ཟག་པ་ཟད་དོ། །</s>
</p><p id="99">
<s id="99:1">ལ་ལ་ནི་བླ་ན་མེད་པའི་བྱང་ཆུབ་ཏུ་སེམས་བསྐྱེད་དེ། </s>
</p><p id="100">
<s id="100:1">ཕྱིར་མི་ལྡོག་པའི་ས་ལ་གནས་པར་གྱུར་ནས་</s>
<s id="100:2">ཅི་ལྟར་སྨོན་པ་བཞིན་དུ་ཡོངས་སུ་རྫོགས་པས་སོ་སོ་ནས་ཡང་དག་ [158a.1]པ་གང་ཡིན་པ་ཤེས་ཤིང་རྟོགས་ཏེ།</s>
</p><p id="101">
<s id="101:1">དཀོན་མཆོག་གསུམ་ལ་དད་ཅིང་མོས་ཀྱི་སྟོན་པ་དྲུག་ལ་མི་དད་དེ། </s>
</p><p id="102">
<s id="102:1">དེ་ལ་བསྙེན་བཀུར་མི་བྱེད་པར་གྱུར་ཏོ། །</s>
</p><p id="103">
<s id="103:1">དེ་ནས་སྟོན་པ་དྲུག་པོ་ཤིན་ཏུ་སེམས་འཁྲུགས་ནས་ཁྲོས་ཏེ། </s>
</p><p id="104">
<s id="104:1">དབེན་པའི་ས་ཕྱོགས་སུ་སོང་ནས་རྟོག་པ་ལ་ཞུགས་སོ། ། </s>
</p><p id="105">
<s id="105:1">[158a.2]དེ་ནས་བདུད་སྡིག་ཏོ་ཅན་འདི་སྙམ་དུ་སེམས་པར་གྱུར་ཏེ། </s>
</p><p id="106">
<s id="106:1">བདག་གིས་ཡུན་རིང་མོ་ཞིག་ནས་དགེ་སྦྱོང་གཽ་ཏ་མ་ལ་བགེགས་བྱས་ནས།  སྐབས་མ་རྙེད་ཀྱིས་ད་ནི་བདག་གིས་ཅི་ནས་ཀྱང་བགེགས་བྱའོ་སྙམ་བསམས་ནས།</s>
</p><p id="107">
<s id="107:1">བདུད་སྡིག་ཅན་གྱིས་རྫོགས་བྱེད་ལྟ་བུར་བདག་མངོན་པར་སྤྲུལ་ [158a.3]ནས། </s>
</p><p id="108">
<s id="108:1">ཕྱུགས་ལྷས་ཀྱི་བུ་མ་སྐ་རི་དང་། རྣམ་པར་སྨྲ་བའི་བུ་ཀུན་ནས་རྒྱལ་བ་དང་། སྐྲའི་ལྭ་བ་ཅན་མི་ཕམ་པ་དང་། ཀཱ་ཏྱཱ་ཡ་ན་ནོག་ཅན་དང་། གཉེན་གྱི་བུ་གཅེར་བུ་པ་གང་ན་བ་དེར་སོང་སྟེ་ཕྱིན་པ་དང་།</s>
<s id="108:2">དེ་དག་གི་མདུན་དུ་མེ་འབར་བ་དང་། ཆུ་འབབ་པ་དང་།</s>
<s id="108:3">གློག་འགྱུ་བར་ [158a.4]ཆོ་འཕྲུལ་སྟོན་པ་ལ་ཞུགས་པ་དང་།</s>
<s id="108:4">དེ་དག་གིས་རྫོགས་བྱེད་ཁྱོད་ཀྱི་ཡོན་ཏན་རྣམ་པ་མང་པོ་འདི་ལྟ་བུ་འཐོབ་བམ། སྨྲས་པ་ཐོབ་བོ། །དེ་རྣམས་ཀྱིས་སོ་སོ་ནས་འདི་སྙམ་དུ་བསམས་སོ། །</s>
</p><p id="109">
<s id="109:1">བདག་གཅིག་པུ་མ་གཏོགས་པར་འདི་དག་ཐམས་ཅད་ནི་རྫུ་འཕྲུལ་ཆེ་བ་མཐུ་ཆེ་བར་ [158a.5]སོ་སོར་སྟོན་ཏོ་སྙམ་བསམས་སོ། །</s>
</p><p id="110">
<s id="110:1">དེ་ནས་དུས་ཕྱི་ཞིག་ན་རྫོགས་བྱེད་ལ་སོགས་པ་སྟོན་པ་དྲུག་འདུན་ཁང་དུ་འདུས་ཏེ་ལྷགས་ནས། </s>
</p><p id="111">
<s id="111:1">གཏམ་འདི་ལྟ་བུ་དག་སྐབས་སུ་སྨྲ་སྟེ། </s>
</p><p id="112">
<s id="112:1">བདག་ཅག་རྣམས་ལ་སྔོན་གྱི་རྒྱལ་པོ་དང་། བློན་པོ་དང་། བྲམ་ཟེ་དང་། ཁྱིམ་བདག་ཕྱུག་པོ་དང་། ཚོང་དཔོན་ [158a.6]དང་། དེད་དཔོན་དག་གིས་རིམ་གྲོར་བྱས།  བཀུར་སྟིར་བྱས། མཆོད་པ་བྱས་ཤིང་། བདག་ཅག་གི་གོས་དང་། ཟས་དང་། མལ་སྟན་དང་། ནད་ཀྱི་རྐྱེན་སྨན་དང་། ཡོ་བྱད་རྣམས་རྙེད་པར་གྱུར་ན། ད་ནི་དགེ་སྦྱོང་ཤཱཀྱའི་བུ་འདི་ལ་རིམ་གྲོ་དང་། བཀུར་སྟིར་བྱེད་དོ། །</s>
</p><p id="113">
<s id="113:1">[158a.7]གོས་དང་། ཟས་དང་། མལ་སྟན་དང་། ནད་ཀྱི་རྐྱེན་རྩི་དང་། ཡོ་བྱད་རྣམས་མ་རྙེད་པར་གྱུར་གྱིས། ད་ནི་བདག་ཅག་རྣམས་ཀྱིས་དགེ་སྦྱོང་གཽ་ཏ་མ་མིའི་བླ་མའི་ཆོས་ཀྱི་ཆོ་འཕྲུལ་ལ་འཇུག་གོ། །</s>
</p><p id="114">
<s id="114:1">དེ་སྟེ་དགེ་སྦྱོང་གཽ་ཏ་མས་མིའི་བླ་མའི་ཆོས་ཀྱི་ཆོ་འཕྲུལ་གཅིག་སྟོན་པ་ལ་ཞུགས་ན།  [158b.1]བདག་ཅག་གིས་གཉིས་བསྟན་ཏོ། ། དགེ་སྦྱོང་གཽ་ཏ་མས་གཉིས་ན་བདག་ཅག་གིས་བཞིའོ། ། དགེ་སྦྱོང་གཽ་ཏ་མས་བཞི་ན་བདག་ཅག་གིས་བརྒྱད་དོ། ། དགེ་སྦྱོང་གཽ་ཏ་མས་བརྒྱད་ན་བདག་ཅག་གིས་བཅུ་དྲུག་གོ། ། དགེ་སྦྱོང་གཽ་ཏ་མས་བཅུ་དྲུག་ན་བདག་ཅག་གིས་སུམ་ཅུ་རྩ་ [158b.2]གཉིས་སོ། །</s>
</p><p id="115">
<s id="115:1">དགེ་སྦྱོང་གཽ་ཏ་མས་ཅི་སྙེད་དུ་མིའི་བླ་མའི་ཆོས་ཀྱི་ཆོ་འཕྲུལ་བསྟན་པ་ལ་བདག་ཅག་གིས་ཉིས་འགྱུར་སུམ་འགྱུར་ལྟ་བུར་མིའི་བླ་མའི་ཆོས་ཀྱི་ཆོ་འཕྲུལ་བསྟན་པར་བྱའོ། །</s>
</p><p id="116">
<s id="116:1">དེ་ནས་རྫོགས་བྱེད་ལ་སོགས་པ་སྟོན་པ་དྲུག །རྒྱལ་པོ་གཟུགས་ཅན་སྙིང་པོ་གང་ན་བ་དེར་སོང་ [158b.3]སྟེ་དྲུང་དུ་ཕྱིན་པ་དང་།</s>
<s id="116:2">རྒྱལ་པོ་གཟུགས་ཅན་སྙིང་པོ་ལ་རྒྱལ་བ་དང་། ཚེ་རིང་བར་ཤོག་ཤིག་ཅེས་བརྗོད་ནས་འདི་སྐད་ཅེས་སྨྲས་སོ། །</s>
</p><p id="117">
<s id="117:1">ལྷ་བདག་ཅག་རྣམས་ནི་ཆོ་འཕྲུལ་དང་ལྡན་ཞིང་ཤེས་པར་སྨྲ་བ་ལགས་ན། </s>
</p><p id="118">
<s id="118:1">དགེ་སྦྱོང་གཽ་ཏ་མ་ཡང་བདག་ཉིད་ཆོ་འཕྲུལ་དང་ལྡན་ཞིང་ཤེས་པར་ [158b.4]སྨྲའོ་ཞེས་མཆིས་ན།  ཤེས་པར་སྨྲ་བ་ནི་ཤེས་པར་སྨྲ་བ་དང་།</s>
<s id="118:2">ལྷན་ཅིག་མིའི་བླ་མའི་ཆོས་ཀྱི་ཆོ་འཕྲུལ་འགྲན་དུ་གཞུག་པའི་རིགས་ཀྱིས།</s>
<s id="118:3">བདག་ཅག་སྤྲོད་ཅིག་ཅེས་སྨྲས་པ་དང་།</s>
<s id="118:4">རྒྱལ་པོ་གཟུགས་ཅན་སྙིང་པོས་བགད་དེ་འདི་སྐད་ཅེས་སྨྲས་སོ། །</s>
</p><p id="119">
<s id="119:1">ཁྱོད་རྣམས་རེ་གླེན། </s>
</p><p id="120">
<s id="120:1">སངས་ [158b.5]རྒྱས་ནི་ཡོན་ཏན་ཆེ་བ།</s>
<s id="120:2">རྫུ་འཕྲུལ་ཆེ་བ། ཆོ་འཕྲུལ་ཐོགས་པ་མེད་པ་ཡིན་ན།</s>
</p><p id="121">
<s id="121:1">ཁྱེད་འདྲ་བ་ནི་སྲིན་བུ་མེ་ཁྱེར་ཉི་མ་ལ་འགྲན་པའམ།</s>
<s id="121:2">བ་རྨིག་གི་ཆུ་རྒྱ་མཚོ་ལ་བསྒྲུན་པའམ།</s>
<s id="121:3">ཝ་སྡར་མ་སེང་གེ་ལ་འགྲན་པའམ།</s>
<s id="121:4">བྱི་བྲུན་གྱིས་རི་རབ་ལྷུན་པོ་ལ་འཕང་མཐོན་དམན་འགྲན་པ་དང་འདྲ་སྟེ</s>
</p><p id="122">
<s id="122:1">[158b.6]ཆེ་ཆུང་ཁྱད་ཞུགས་པར་མངོན་པས།</s>
<s id="122:2">ངན་པར་ལྟ་བ་ཁྱེད་ཧ་ཅང་གླེན་ཆེས་སོ། །</s>
</p><p id="123">
<s id="123:1">སྟོན་པ་དྲུག་གིས་ཡང་སྨྲས་སོ། །</s>
</p><p id="124">
<s id="124:1">མངོན་པར་རྟགས་ཕྱིར་འབྱུང་བ་རྒྱལ་པོས་མ་གཟིགས་ཏེ། </s>
</p><p id="125">
<s id="125:1">བདག་ཅག་གིས་ཆོ་འཕྲུལ་ཆེན་པོ་འགྲན་ན་མངོན་ཏེ། </s>
</p><p id="126">
<s id="126:1">བསྒྲུན་པའི་འོག་ཏུ་གང་རྒྱལ་བ་མངོན་ནོ། །</s>
</p><p id="127">
<s id="127:1">རྒྱལ་ [158b.7]པོས་སྨྲས་པ།</s>
<s id="127:2">འགྲན་འདོད་ན་ལྟ་འགྲན་ལ་རག་སྟེ།</s>
</p><p id="128">
<s id="128:1">ཁྱེད་སྐྱེངས་ཀྱི་དོགས་སོ། །</s>
</p><p id="129">
<s id="129:1">ཁྱེད་ཆོ་འཕྲུལ་འགྲན་པར་གྱུར་ན། </s>
</p><p id="130">
<s id="130:1">དེད་ཀྱིས་ཀྱང་ཁྱོད་ཀྱི་ཆོ་འཕྲུལ་མཐོང་བར་གྱིས་ཤིག །</s>
<s id="130:2">སྟོན་པ་དྲུག་གིས་སྨྲས་པ།</s>
<s id="130:3">ད་སྟེ་ཞག་བདུན་ན་ཆོ་འཕྲུལ་འགྲན་གྱིས།</s>
<s id="130:4">གར་འགྲན་པའི་ས་ཕྱོགས་ཕྱི་བདར་ [159a.1]མཛོད་ཅིག་ཅེས་སྨྲས་སོ། །</s>
</p><p id="131">
<s id="131:1">སྟོན་པ་དྲུག་གིས་དེ་སྐད་སྨྲས་ནས།  ཕྱིར་འོང་བའི་འོག་ཏུ་</s>
<s id="131:2">རྒྱལ་པོ་གཟུགས་ཅན་སྙིང་པོ་སངས་རྒྱས་གང་ན་བ་དེར་སོང་སྟེ་ཕྱིན་པ་དང་།</s>
<s id="131:3">འདི་སྐད་ཅེས་གསོལ་ཏོ། །</s>
</p><p id="132">
<s id="132:1">སྟོན་པ་དྲུག་གིས་ནི་བཅོམ་ལྡན་འདས་ལ་ཆོ་འཕྲུལ་འགྲན་ཞེས་མཆི་སྟེ། </s>
</p><p id="133">
<s id="133:1">[159a.2]བདག་གིས་བཀག་ན་ཡང་མ་ཐུབ་ཀྱིས།</s>
<s id="133:2">བཅོམ་ལྡན་འདས་ཀྱིས་ཆོ་འཕྲུལ་གྱི་མཐུ་བསྟན་ཏེ།</s>
</p><p id="134">
<s id="134:1">ངན་པར་ལྟ་བ་ལས་བཟློག་ནས། </s>
</p><p id="135">
<s id="135:1">དགེ་བ་ལ་བཀོད་དུ་གསོལ། </s>
</p><p id="136">
<s id="136:1">ཆོ་འཕྲུལ་བསྟན་པ་ཡང་བདག་ཅག་གིས་མཐོང་བར་མཛད་དུ་གསོལ། །</s>
</p><p id="137">
<s id="137:1">བཅོམ་ལྡན་འདས་ཀྱིས་རྒྱལ་པོ་གཟུགས་ཅན་སྙིང་པོ་ [159a.3]ལ་འདི་སྐད་ཅེས་བཀའ་སྩལ་ཏོ། །</s>
</p><p id="138">
<s id="138:1">ང་བདག་དུས་མཁྱེན་གྱིས་གང་དུ་འགྲན་པའི་གནས་ཡངས་པ་ཞིག་ཏུ་བྱི་དོར་གྱིས་ཤིག་ཅེས་བཀའ་སྩལ་ནས། </s>
</p><p id="139">
<s id="139:1">རྒྱལ་པོ་གཟུགས་ཅན་སྙིང་པོས་བློན་པོ་མང་པོ་ལ་བཀའ་སྩལ་ཏེ། </s>
</p><p id="140">
<s id="140:1">གནས་ཡངས་པ་བདེ་བ་ཞིག་ཏུ་ཕྱག་དར་བྱས་ནས། </s>
</p><p id="141">
<s id="141:1">སེང་གེའི་ཁྲི་བཤམས་ [159a.4]རྒྱལ་མཚན་དང་། བ་དན་བཙུགས་ཏེ་ཤིན་ཏུ་མཛེས་པར་བརྒྱན་ཏོ། །</s>
</p><p id="142">
<s id="142:1">དེ་ལྟར་ཆོ་འཕྲུལ་འགྲན་པར་བྱས་པའི་དུས་སུ་དེའི་ཉིན་པར་ཐམས་ཅད་མཐོང་དུ་རེའོ། །</s>
</p><p id="143">
<s id="143:1">དེའི་ཚེ་ན་དེ་བཞིན་གཤེགས་པ་དགེ་འདུན་དང་བཅས་པ་རྒྱལ་པོའི་ཁབ་ནས་གཤེགས་ཏེ། </s>
</p><p id="144">
<s id="144:1">ཡངས་པ་ཅན་དུ་བཞུད་དོ། །</s>
</p><p id="145">
<s id="145:1">ཡངས་ [159a.5]པ་ཅན་ན་ལིཙྪ་བཱི་དང་། མི་མང་པོས་དེ་བཞིན་གཤེགས་པ་བསུའོ། །</s>
<s id="145:2">རྒྱལ་པོའི་ཁབ་ཀྱི་མི་རྣམས་ཀྱིས་བཅོམ་ལྡན་འདས་ཡངས་པ་ཅན་དུ་གཤེགས་པ་ཡང་གདོད་ཤེས་ཤིང་།</s>
<s id="145:3">རྟོགས་པས་སྟོན་པ་དྲུག་ཀྱང་འདི་སྐད་དུ།</s>
<s id="145:4">དགེ་སྦྱོང་གཽ་ཏ་མའི་ཆོ་འཕྲུལ་གྱིས་བདག་ཅག་ལ་ནི་མི་ཐུབ་བོ་ཞེས་བྱས་ན་</s>
</p><p id="146">
<s id="146:1">[159a.6]ཁྱོད་ཡིད་མི་ཆེས་ཏེ</s>
</p><p id="147">
<s id="147:1">ཆོ་འཕྲུལ་འགྲན་པའི་དུས་བྱས་པ་ལས་བྱོལ་ནས། </s>
</p><p id="148">
<s id="148:1">ཡངས་པ་ཅན་དུ་བྱོལ་ལོ་ཞེས་བསྒྲགས་ཏེ། </s>
</p><p id="149">
<s id="149:1">སྟོན་པ་དྲུག་ཀྱང་ང་རྒྱལ་ལྷག་པར་སྐྱེས་ནས། </s>
</p><p id="150">
<s id="150:1">སོ་སོ་ནས་སྤྲོ་བ་སྐྱེས་ཏེ། </s>
</p><p id="151">
<s id="151:1">དེ་བསྙག་ཏུ་དོང་ངོ་། །</s>
</p><p id="152">
<s id="152:1">དེའི་ཚེ་ན་རྒྱལ་པོ་གཟུགས་ཅན་སྙིང་པོ་ཡང་ཐེག་པ་ལྔ་བརྒྱ་བཤམས་ [159a.7]ཏེ། </s>
</p><p id="153">
<s id="153:1">རྒྱལ་པོ་དང་བློན་པོའི་འཁོར་ཁྲི་ཕྲག་བཅུ་བཞི་སྙེད་ཀྱང་འཚོ་བའི་རྒྱགས་ཁྱེར་ནས། </s>
</p><p id="154">
<s id="154:1">བཅོམ་ལྡན་འདས་ཀྱི་རྗེས་སུ་ཡུལ་ཡངས་པ་ཅན་དུ་དོང་ངོ་། །</s>
</p><p id="155">
<s id="155:1">སྟོན་པ་དྲུག་ཀྱང་ཡུལ་ཡངས་པ་ཅན་དུ་ཕྱིན་ནས་ལིཙྪ་བཱི་རྣམས་ལ་འདི་སྐད་ཅེས་སྨྲས་སོ། །</s>
</p><p id="156">
<s id="156:1">བདག་ཅག་དགེ་སྦྱོང་གཽ་ཏ་མ་དང་ཆོ་འཕྲུལ་ [159b.1]འགྲན་པར་གནང་ན། </s>
</p><p id="157">
<s id="157:1">ད་སྟེ་ཞག་བདུན་ན་ཆོ་འཕྲུལ་འགྲན་པར་བགྱིའོ། །</s>
</p><p id="158">
<s id="158:1">དེ་ནས་ལིཙྪ་བཱི་རྣམས་བཅོམ་ལྡན་འདས་གང་ན་བ་དེར་སོང་སྟེ་འདི་སྐད་ཅེས་གསོལ་ཏོ། །</s>
</p><p id="159">
<s id="159:1">གླེན་པ་ཆེན་པོ་སྟོན་པ་དྲུག་ནི་ཡོན་ཏན་དང་ལྡན་སྙམ་སྟེ། </s>
</p><p id="160">
<s id="160:1">དེ་བཞིན་གཤེགས་པ་དང་ཆོ་འཕྲུལ་འགྲན་ནོ་ཞེས་མཆིས་ [159b.2]ན། </s>
</p><p id="161">
<s id="161:1">བཅོམ་ལྡན་འདས་ཀྱིས་ཚར་བཅད་དུ་གསོལ། </s>
</p><p id="162">
<s id="162:1">བཅོམ་ལྡན་འདས་ཀྱིས་བཀའ་སྩལ་པ།</s>
<s id="162:2">ང་ཉིད་དུས་མཁྱེན་ཏོ། །</s>
</p><p id="163">
<s id="163:1">དེ་ནས་ལིཙྪ་བཱི་རྣམས་ཡུལ་མི་རྣམས་དང་།</s>
<s id="163:2">ཡོ་བྱད་རྒྱལ་པོ་གཟུགས་ཅན་སྙིང་པོ་བཞིན་དུ་སྦྱར་ཏེ།</s>
</p><p id="164">
<s id="164:1">སང་ལྟ་བུར་འགྲན་པ་ལས།</s>
<s id="164:2">དེ་རིང་ལྟ་བུ་བཅོམ་ལྡན་ [159b.3]འདས་དགེ་འདུན་དང་བཅས་པ་ཡུལ་ཀཽ་ཤཱཾ་བཱིར་གཤེགས་སོ། །</s>
</p><p id="165">
<s id="165:1">ཀཽ་ཤཱཾ་བཱིའི་རྒྱལ་པོ་ཨུ་དྲ་ཡ་ན་ཞེས་བྱ་བས་ཀྱང་བློན་པོར་བཅས་ཏེ། </s>
</p><p id="166">
<s id="166:1">དེ་བཞིན་གཤེགས་པ་བསུའོ། །</s>
<s id="166:2">ཡངས་པ་ཅན་གྱི་མི་རྣམས་སང་ལྟ་བུར་དེ་བཞིན་གཤེགས་པ་ལ་ཕྱག་འཚལ་དུ་འོངས་པ་ལས།</s>
<s id="166:3">ཀཽ་ཤཱཾ་བཱིར་ [159b.4]གཤེགས་སོ་ཞེས་ཐོས་པ་དང་།</s>
<s id="166:4">སྟོན་པ་དྲུག་པོས་ཀྱང་བཅོམ་ལྡན་འདས་གཤེགས་སོ་ཞེས་ཐོས་ནས</s>
</p><p id="167">
<s id="167:1">སྔར་བས་ཀྱང་ལྷག་པར་ང་རྒྱལ་སྐྱེས་ཏེ། </s>
</p><p id="168">
<s id="168:1">ཡང་བཅོམ་ལྡན་འདས་གང་ན་བ་དེར་དོང་ངོ་། །</s>
</p><p id="169">
<s id="169:1">ཡང་དེའི་ཚེ་ལི་ཙྪ་བཱི་རྣམས་ཀྱང་ཐེག་པ་ལྔ་བརྒྱ་བཤམས་ནས། </s>
</p><p id="170">
<s id="170:1">འཁོར་ཁྲི་ཕྲག་ [159b.5]བདུན་དང་གཟུགས་ཅན་སྙིང་པོའི་འཁོར་དང་བཅས་ཏེ། </s>
</p><p id="171">
<s id="171:1">ཀཽ་ཤཱཾ་བཱིར་སངས་རྒྱས་དང་སྟོན་པ་དྲུག་ཆོ་འཕྲུལ་འགྲན་པ་ལ་བལྟར་དོང་ངོ་། །</s>
</p><p id="172">
<s id="172:1">སྟོན་པ་དྲུག་པོ་ཀཽ་ཤཱཾ་བཱིར་ཕྱིན་ནས། </s>
</p><p id="173">
<s id="173:1">རྒྱལ་པོ་ཨུ་དྲ་ཡ་ན་ལ་གཏམ་སྔ་མ་བྱས་ཏེ། </s>
</p><p id="174">
<s id="174:1">དགེ་སྦྱོང་གཽ་ཏ་མ་འདི་སྡོད་དུ་མ་བཏུབ་ནས་བདག་ཅག་ལ་ [159b.6]བྱོལ་གྱིས།</s>
<s id="174:2">རྒྱལ་པོས་བདག་ཅག་དང་ཆོ་འཕྲུལ་འགྲན་པར་དུས་ཐོབ་ཅིག་ཅེས་གསོལ་པ་དང་།</s>
<s id="174:3">ཨུ་དྲ་ཡ་ནས་སངས་རྒྱས་ལ་འདི་སྐད་ཅེས་གསོལ་ཏོ། །</s>
</p><p id="175">
<s id="175:1">སྟོན་པ་དྲུག་ནི་བཅོམ་ལྡན་འདས་དང་ཆོ་འཕྲུལ་འགྲན་ནོ་ཞེས་མཆིས་ན་མཁྱེན་ཏམ།</s>
<s id="175:2">བཅོམ་ལྡན་འདས་ཀྱིས་བཀའ་ [159b.7]སྩལ་པ།</s>
<s id="175:3">ང་ཉིད་དུས་མཁྱེན་ཏོ། །</s>
</p><p id="176">
<s id="176:1">དེ་ནས་ཨུ་དྲ་ཡ་ནས་རྒྱལ་པོ་གཟུགས་ཅན་སྙིང་པོ་བཞིན་དུ་སྦྱར་ཏེ།  བཤམས་པ་དང་།</s>
<s id="176:2">བཅོམ་ལྡན་འདས་དགེ་སློང་གི་དགེ་འདུན་དང་བཅས་ཏེ།</s>
</p><p id="177">
<s id="177:1">ཡུལ་ཝར་གྱིར་གཤེགས་སོ། །</s>
</p><p id="178">
<s id="178:1">ཝར་གྱིའི་རྒྱལ་པོ་ཤུན་ཙིད་ལས་ཀྱང་མི་མང་པོ་དང་དེ་ [160a.1]བཞིན་གཤེགས་པ་བསུའོ། །</s>
<s id="178:2">ཀཽ་ཤཱཾ་བཱིའི་མི་རྣམས་ཀྱིས་ཀྱང་དེ་བཞིན་གཤེགས་པ་ཡུལ་ཝར་གྱིར་གཤེགས་པ་གཟོད་ཐོས་ཀྱིས།</s>
<s id="178:3">སྟོན་པ་དྲུག་ཀྱང་ཕྱི་བཞིན་སོང་ངོ་། །</s>
</p><p id="179">
<s id="179:1">དེའི་ཚེ་རྒྱལ་པོ་ཨུ་དྲ་ཡ་ན་འཁོར་སྟོང་ཕྲག་བརྒྱད་ཁྲི་དང་རྒྱལ་པོ་གཟུགས་ཅན་སྙིང་པོ་ལ་སོགས་ [160a.2]པ་ཐམས་ཅད་དང་འགྲོགས་ཏེ་ཡུལ་ཝར་གྱིར་གཤེགས་སོ། །</s>
</p><p id="180">
<s id="180:1">དེ་ནས་སྟོན་པ་དྲུག་པོས་རྒྱལ་པོ་ཤུན་ཙི་ད་ལ་ལ་བདག་ཅག་དགེ་སྦྱོང་གཽ་ཏ་མ་ལ་ཆོ་འཕྲུལ་འགྲན་པར་གྱིས་ཤིག་ཅེས་གསོལ་པ་དང་།</s>
<s id="180:2">རྒྱལ་པོ་དེས་ཀྱང་དེ་བཞིན་དུ་གསོལ་ནས</s>
</p><p id="181">
<s id="181:1">བཅོམ་ལྡན་འདས་ཀྱིས་ང་ཉིད་དུས་ [160a.3]མཁྱེན་ཏོ་ཞེས་བཀའ་སྩལ་ཏོ། །</s>
</p><p id="182">
<s id="182:1">རྒྱལ་པོ་དེས་ཀྱང་ཡོ་བྱད་སྦྱར་ཏེ་བཤམས་པ་དང་།</s>
<s id="182:2">བཅོམ་ལྡན་འདས་དགེ་སློང་གི་དགེ་འདུན་དང་བཅས་ཏེ།</s>
</p><p id="183">
<s id="183:1">ཡུལ་ཏི་ཀི་ཙ་ཤི་རིར་གཤེགས་སོ། །</s>
</p><p id="184">
<s id="184:1">ཡུལ་ཏི་ཀི་ཙ་ཤི་རིའི་རྒྱལ་པོ་ཨིན་དྲ་བ་མི་ཞེས་བྱ་བས།</s>
<s id="184:2">འཁོར་མང་པོ་དང་དེ་བཞིན་ [160a.4]གཤེགས་པ་བསུའོ། །</s>
<s id="184:3">དེའི་ཚེ་རྒྱལ་པོ་ཤུན་ཙི་ད་ལ་འཁོར་ཁྲི་ཕྲག་ལྔ་དང་།</s>
<s id="184:4">རྒྱལ་པོ་གཟུགས་ཅན་སྙིང་པོ་ལ་སོགས་པ་ཐམས་ཅད་དང་འགྲོགས་ཏེ།</s>
</p><p id="185">
<s id="185:1">ཡུལ་ཏི་ཀི་ཙ་ཤི་རིར་དོང་ངོ་། །</s>
</p><p id="186">
<s id="186:1">སྟོན་པ་དྲུག་པོ་ཡང་ཡུལ་དེར་ཕྱིན་ནས། </s>
</p><p id="187">
<s id="187:1">རྒྱལ་པོ་ཨིན་དྲ་བ་མི་ལ་སྐད་ཆེན་པོར་དགེ་སྦྱོང་གཽ་ [160a.5]ཏ་མ་དང་། བདག་ཅག་ཆོ་འཕྲུལ་འགྲན་པར་གྱིས་ཤིག་ཅེས་ཟློག་མ་ཐུབ་བོ། །</s>
<s id="187:2">དེའི་ཚེ་ཨིན་དྲ་བ་མིས། བཅོམ་ལྡན་འདས་གང་ན་བ་དེར་སོང་ནས་ དེ་བཞིན་དུ་གསོལ་པ་དང་།</s>
<s id="187:3">བཅོམ་ལྡན་འདས་ཀྱིས་ང་ཉིད་དུས་མཁྱེན་ཏོ་ཞེས་བཀའ་སྩལ་ཏོ། །</s>
</p><p id="188">
<s id="188:1">དེ་ནས་རྒྱལ་པོ་དེས་ཀྱང་ཡོ་བྱད་བཤམས་ [160a.6]ཏེ།  དུས་ལ་བབ་པ་དང་།</s>
<s id="188:2">བཅོམ་ལྡན་འདས་དགེ་སློང་གི་དགེ་འདུན་དང་བཅས་ཏེ།</s>
</p><p id="189">
<s id="189:1">ཡུལ་བཱ་རཱ་ཎ་སཱིར་གཤེགས་སོ། །</s>
</p><p id="190">
<s id="190:1">ཡུལ་དེའི་རྒྱལ་པོ་ཚངས་སྦྱིན་ཞེས་བྱ་བས་ཀྱང་།</s>
<s id="190:2">འཁོར་མང་པོ་དེ་དག་དང་དེ་བཞིན་གཤེགས་པ་བསུའོ། །</s>
<s id="190:3">ཏི་ཀི་ཙ་ཤི་རིའི་མི་དག་དེ་བཞིན་གཤེགས་པ་བཞུད་པར་ [160a.7]གདོད་ཤེས་ནས</s>
</p><p id="191">
<s id="191:1">སྟོན་པ་དྲུག་ཀྱང་དེའི་རྗེས་སུ་སོང་ངོ་། །</s>
</p><p id="192">
<s id="192:1">རྒྱལ་པོ་ཨིན་དྲ་བ་མིས་ཀྱང་འཁོར་ཁྲི་ཕྲག་དྲུག་དང་བཅས་ཏེ། </s>
</p><p id="193">
<s id="193:1">རྒྱལ་པོ་གཟུགས་ཅན་སྙིང་པོ་ལ་སོགས་པ་རྒྱལ་པོ་ཐམས་ཅད་དང་འགྲོགས་ཏེ་གནས་དེར་སོང་ངོ་། །</s>
</p><p id="194">
<s id="194:1">སྟོན་པ་དྲུག་ཀྱང་དེའི་ཕྱིར་ཕྱིན་ཏེ། </s>
</p><p id="195">
<s id="195:1">དེ་བཞིན་དུ་རྒྱལ་པོ་དེ་ལ་གསོལ་ནས་</s>
<s id="195:2">[160b.1]རྒྱལ་པོ་དེས་དེ་བཞིན་དུ་གསོལ་པ་དང་།</s>
<s id="195:3">ང་ཉིད་དུས་མཁྱེན་ཏོ་ཞེས་བཀའ་སྩལ་ཏོ། །</s>
</p><p id="196">
<s id="196:1">དེ་ནས་རྒྱལ་པོ་དེས་ཀྱང་ཡོ་བྱད་སྦྱར་ཏེ་བཤམས་པ་ལས།</s>
<s id="196:2">བཅོམ་ལྡན་འདས་དགེ་སློང་གི་དགེ་འདུན་དང་བཅས་ཏེ་ཡུལ་སེར་སྐྱར་གཤེགས་སོ། །</s>
</p><p id="197">
<s id="197:1">ཡུལ་སེར་སྐྱའི་ཤཱཀྱའི་རིགས་རྣམས་གཅིག་གིས་གཅིག་ [160b.2]སྦྲན་ནས། </s>
</p><p id="198">
<s id="198:1">ཐམས་ཅད་འདུས་ཏེ་དེ་བཞིན་གཤེགས་པ་བསུའོ། །</s>
<s id="198:2">ཡུལ་བཱ་རཱ་ཎ་སཱིའི་མི་རྣམས་ཀྱིས་ཀྱང་།</s>
<s id="198:3">དེ་བཞིན་གཤེགས་པ་བཞུད་པར་གཟོད་རྟོགས་ནས་སྟོན་པ་དྲུག་པོ་ཡང་རྗེས་སུ་སོང་ངོ་། །</s>
</p><p id="199">
<s id="199:1">རྒྱལ་པོ་ཚངས་སྦྱིན་འཁོར་ཁྲི་ཕྲག་བརྒྱད་ཅུ་དང་།</s>
<s id="199:2">གཟུགས་ཅན་སྙིང་པོ་ལ་སོགས་ཏེ་ [160b.3]རྒྱལ་པོ་དྲུག་ཆར་ཡང་འཁོར་དང་བཅས་ཏེ།</s>
</p><p id="200">
<s id="200:1">བཅོམ་ལྡན་འདས་གང་དུ་གཤེགས་པའི་རྗེས་སུ་དོང་ངོ་། །</s>
</p><p id="201">
<s id="201:1">སྟོན་པ་དྲུག་ཀྱང་དེར་ཕྱིན་པ་དང་།</s>
<s id="201:2">ཤཱཀྱའི་རིགས་རྣམས་ལ་དགེ་སྦྱོང་གཽ་ཏ་མ་དང་།</s>
<s id="201:3">ཆོ་འཕྲུལ་འགྲན་པར་བྱས་པ་ལས་ངེད་ཀྱི་མཐུ་ཆེ་བ་ལས་བྱོལ་ལོ་ཞེས་ཡེངས་མ་གཏམ་དུ་བྱས་ [160b.4]སོ། །</s>
</p><p id="202">
<s id="202:1">དེ་ནས་ཤཱཀྱའི་རིགས་རྣམས་ཀྱིས་དེ་བཞིན་དུ་བཅོམ་ལྡན་འདས་ལ་གསོལ་པ་དང་།</s>
<s id="202:2">བཅོམ་ལྡན་འདས་ཀྱིས་ང་ཉིད་དུས་མཁྱེན་ཏོ་ཞེས་བཀའ་སྩལ་ཏོ། །</s>
</p><p id="203">
<s id="203:1">དེ་ནས་ཤཱཀྱའི་རིགས་རྣམས་ཀྱིས་ཀྱང་ཡོ་བྱད་སྦྱར་ཅིང་བཤམས་པ་དང་།</s>
<s id="203:2">བཅོམ་ལྡན་འདས་དགེ་སློང་གི་དགེ་འདུན་དང་ [160b.5]བཅས་པ། ཡུལ་མཉན་དུ་ཡོད་པར་གཤེགས་སོ། །</s>
</p><p id="204">
<s id="204:1">དེའི་ཚེ་མཉན་དུ་ཡོད་པའི་རྒྱལ་པོ་གསལ་རྒྱལ་ཡང་འཁོར་དང་བཅས་པས་དེ་བཞིན་གཤེགས་པ་བསུའོ། །</s>
<s id="204:2">ཤཱཀྱའི་རིགས་རྣམས་ཀྱང་དེ་བཞིན་གཤེགས་པ་བཞུད་པར་གཟོད་རྟོགས་ཏེ།</s>
</p><p id="205">
<s id="205:1">སྟོན་པ་དྲུག་པོས་ཀྱང་རྗེས་བཞིན་དུ་ [160b.6]བསྙགས་སོ། །</s>
</p><p id="206">
<s id="206:1">ཤཱཀྱའི་རིགས་རྣམས་ཀྱང་འཁོར་ཁྲི་ཕྲག་དགུ་དང་རྒྱལ་པོ་གཟུགས་ཅན་སྙིང་པོ་ལ་སོགས་ཏེ། </s>
</p><p id="207">
<s id="207:1">རྒྱལ་པོ་རྣམས་དང་། འཁོར་རྣམས་ཀྱིས་མཉན་དུ་ཡོད་པའི་ལྗོངས་ཡོངས་སུ་གང་ངོ་། །</s>
</p><p id="208">
<s id="208:1">སྟོན་པ་དྲུག་པོ་ཡང་དེར་ཕྱིན་ནས། </s>
</p><p id="209">
<s id="209:1">རྒྱལ་པོ་གསལ་རྒྱལ་ལ་འདི་སྐད་དུ་དགེ་སྦྱོང་ [160b.7]གཽ་ཏ་མ་དང་། བདག་ཅག་ཆོ་འཕྲུལ་འགྲན་པར་དུས་བྱས་པ་ལས་དུས་ལ་བབ་པ་དང་བྱོལ་ཞིང་འབྲོས་ཏེ། </s>
</p><p id="210">
<s id="210:1">ད་ནི་འཁོར་མང་པོ་ཡང་རྒྱལ་པོའི་ཡུལ་དུ་ཚོགས་ཀྱིས།</s>
<s id="210:2">རྒྱལ་པོ་ཆེན་པོ་བདག་ཅག་འགྲན་དུ་ཆུག་ཅིག་ཅེས་གསོལ་པ་དང་།</s>
<s id="210:3">རྒྱལ་པོ་གསལ་རྒྱལ་གྱིས་བགད་དེ།</s>
</p><p id="211">
<s id="211:1">འདི་སྐད་དུ་བཅོམ་ [161a.1]ལྡན་འདས་ཀྱི་ཡོན་ཏན་ངོ་མཚར་ཆེ་བ་ནི་བསམ་གྱིས་མི་ཁྱབ་ན། </s>
</p><p id="212">
<s id="212:1">ཅིའི་ཕྱིར་ཁྱོད་ལྟ་བུའི་མ་རབས་ཅི་ཡང་མི་ཤེས་པ།</s>
<s id="212:2">ཆོས་ཀྱི་རྒྱལ་པོ་ཆེན་པོ་དང་ཆོ་འཕྲུལ་འགྲན་པར་བྱེད་ཅེས་བསྒོའོ། །</s>
<s id="212:3">འོན་ཀྱང་སྟོན་པ་དྲུག་པོ་དག་དྲོད་མི་ཐུབ་སྟེ།</s>
</p><p id="213">
<s id="213:1">ང་རྒྱལ་བསྙེམས་པས།</s>
<s id="213:2">རྒྱལ་པོ་གསལ་ [161a.2]རྒྱལ་གྱིས། བཅོམ་ལྡན་འདས་གང་ན་བ་དེར་སོང་ནས་འདི་སྐད་ཅེས་གསོལ་ཏོ། །</s>
</p><p id="214">
<s id="214:1">སྟོན་པ་དྲུག་པོ་དག་ཆོ་འཕྲུལ་འགྲན་པར་ཡང་དང་ཡང་དུ་བསྐུལ་གྱིས།</s>
<s id="214:2">བཅོམ་ལྡན་འདས་ཀྱིས་ཚར་བཅད་དེ།</s>
</p><p id="215">
<s id="215:1">ཆོ་འཕྲུལ་གྱི་བྱེ་བྲག་དབྱེ་བར་གསོལ། </s>
</p><p id="216">
<s id="216:1">བཅོམ་ལྡན་འདས་ཀྱིས་ང་ཉིད་དུས་མཁྱེན་ཏོ་ [161a.3]ཞེས་བཀའ་སྩལ་པ་དང་།</s>
<s id="216:2">རྒྱལ་པོ་གསལ་རྒྱལ་གྱིས་བློན་པོ་རྣམས་ལ་བཀའ་སྩལ་ནས།</s>
</p><p id="217">
<s id="217:1">ཆོ་འཕྲུལ་འགྲན་པའི་གནས་མཉམ་ཞིང་ཕྱག་དར་བྱས་ཏེ། </s>
</p><p id="218">
<s id="218:1">མེ་ཏོག་དང་སྤོས་མང་དུ་བཤམས་ཤིང་སེང་གེའི་ཁྲི་བཙུགས་ནས་བ་དན་དང་། རྒྱལ་མཚན་ལ་སོགས་པས་བརྒྱན་ཏེ།</s>
</p><p id="219">
<s id="219:1">འཁོར་ [161a.4]མང་པོ་འདུས་སོ། །</s>
</p><p id="220">
<s id="220:1">དེའི་ཚེ་དཔྱིད་ཟླ་ར་བ་ཚེས་གཅིག་གི་ཉིན་བར་བཅོམ་ལྡན་འདས་ཆོ་འཕྲུལ་འགྲན་པའི་གནས་སུ་གཤེགས་པ་དང་།</s>
<s id="220:2">རྒྱལ་པོ་གསལ་རྒྱལ་གྱིས་མཆོད་པའི་ཡོ་བྱད་དང་ཞལ་ཟས་བཤམས་ཏེ།</s>
</p><p id="221">
<s id="221:1">བཅོམ་ལྡན་འདས་ལ་ཕྱག་དར་ཕུལ་ལོ། །</s>
<s id="221:2">བཅོམ་ལྡན་འདས་ཀྱིས་ཚེམས་ [161a.5]ཤིང་གསོལ་ནས།</s>
</p><p id="222">
<s id="222:1">ཚེམས་ཤིང་ས་ལ་བཙུགས་སོ། །</s>
</p><p id="223">
<s id="223:1">ས་ལ་བཙུགས་མ་ཐག་ཏུ་སྐྱེས་ནས་ཡལ་ག་དང་། ལོ་མ་རྒྱས་པ་མཐོ་ཁྱད་དཔག་ཚད་ལྔ་བརྒྱ་བར་གྱུར་ཏོ། །</s>
</p><p id="224">
<s id="224:1">ཡལ་ག་དང་། ལོ་མ་ཁོ་ར་ཁོར་ཡུག་ཀྱང་དཔག་ཚད་ལྔ་བརྒྱ་ཁེབས་སོ། །</s>
</p><p id="225">
<s id="225:1">དེ་མ་ཐག་ཏུ་མེ་ཏོག་ཤིང་རྟའི་འཕང་ [161a.6]ལོ་ཙམ་སྐྱེས་ནས་འབྲས་བུ་ཡང་བྲེ་ལྔ་ཤོང་བའི་བུམ་པ་ཙམ་དུ་གྱུར་ཏོ། །</s>
</p><p id="226">
<s id="226:1">རྩ་བ་དང་། ཡལ་ག་དང་། འདབ་མ་ལ་སོགས་པ་ཐམས་ཅད་རིན་པོ་ཆེ་སྣ་བདུན་དུ་གྱུར་ནས། </s>
</p><p id="227">
<s id="227:1">ཁ་དོག་རྣམ་པ་སྣ་ཚོགས་སུ་འཚར་ཞིང་འབར་ཏེ། </s>
</p><p id="228">
<s id="228:1">ཉི་ཟླའི་འོད་ཀྱང་ཟིལ་གྱིས་གནོན་ཏོ། །</s>
</p><p id="229">
<s id="229:1">གང་གིས་འབྲས་བུ་དེ་ [161a.7]ཟོས་ན། </s>
</p><p id="230">
<s id="230:1">བདུད་རྩིའི་རོ་བས་ཀྱང་ལྷག་པར་གྱུར་ཏེ། </s>
</p><p id="231">
<s id="231:1">དྲི་བསུང་གིས་ཀུན་ཏུ་མངད་པའི་དྲིས་ཕོག་པ་ཐམས་ཅད་ཀྱང་བདེ་ཞིང་ཚིམ་པར་གྱུར་ཏོ། །</s>
</p><p id="232">
<s id="232:1">རླུང་བསུང་ཅན་གྱིས་ཡལ་ག་དང་། ལོ་མ་ལ་རེག་ན་ཤིན་ཏུ་ཡིད་དུ་འོང་བའི་ཆོས་ཀྱི་སྒྲ་བྱུང་ངོ་། །</s>
</p><p id="233">
<s id="233:1">མི་ཐམས་ཅད་ཀྱིས་ཤིང་དེ་ལ་ཤིན་ཏུ་དད་པའི་སེམས་ [161b.1]སྐྱེས་ཏེ། </s>
</p><p id="234">
<s id="234:1">དེ་ནས་བཅོམ་ལྡན་འདས་ཀྱིས་ཆོས་བསྟན་པས།</s>
<s id="234:2">ཐམས་ཅད་ཀྱི་ཡིད་དང་འཐུན་སྟེ།</s>
</p><p id="235">
<s id="235:1">འབྲས་བུ་ཐོབ་པ་དང་།</s>
<s id="235:2">ལྷར་སྐྱེ་བ་ཡང་རབ་ཏུ་མང་ངོ་། །</s>
</p><p id="236">
<s id="236:1">དེའི་ཕྱི་ཉིན་རྒྱལ་པོ་ཨུ་དྲ་ཡ་ནས་སྤྱན་དྲངས་ནས་མཆོད་པ་སྦྱར་རོ། །</s>
<s id="236:2">དེའི་ཚེ་དེ་བཞིན་གཤེགས་པས་སྐུའི་གཡས་གཡོན་དུ་རིན་པོ་ [161b.2]ཆེའི་རི་གཉིས་སྤྲུལ་ཏེ</s>
</p><p id="237">
<s id="237:1">ཤིན་ཏུ་མཐོ་བ། མཛེས་པ།</s>
<s id="237:2">རིན་པོ་ཆེ་རྣམ་པ་སྣ་ཚོགས་ཀྱི་ཁ་དོག་ལྟར་འཚེར་བ།</s>
<s id="237:3">ཤིང་རྣམ་པ་སྣ་ཚོགས་རི་དེ་ལ་སྐྱེས་པ།</s>
<s id="237:4">མེ་ཏོག་དང་། འབྲས་བུ་རབ་ཏུ་རྒྱས་པ།</s>
<s id="237:5">སྒྲ་སྐད་ཤིན་ཏུ་སྙན་པ་འབྱུང་བ།</s>
<s id="237:6">རི་གཅིག་གི་རྩེ་མོ་ལ་འབྲས་བུ་རོ་བརྒྱ་དང་ལྡན་པ། [161b.3]</s>
<s id="237:7">འཇམ་ཞིང་མངར་བ་རབ་ཏུ་འབྱུང་བ་སྟེ།</s>
</p><p id="238">
<s id="238:1">མི་མང་པོ་དེ་ལ་ཡིད་བཞིན་དུ་ཚིམ་པར་ཟའོ། །</s>
</p><p id="239">
<s id="239:1">རི་གཅིག་གི་རྩེ་མོ་ལ་རྩྭ་ཤིན་ཏུ་མངར་བ་དང་། འཇམ་པ་སྐྱེས་ཏེ། </s>
</p><p id="240">
<s id="240:1">དུད་འགྲོའི་སྐྱེ་གནས་རྣམས་དེ་ལ་ཡིད་བཞིན་དུ་ཟ་ཞིང་ཚིམ་པར་སྤྲུལ་ཏེ། </s>
</p><p id="241">
<s id="241:1">བཅོམ་ལྡན་འདས་ཀྱིས་དེ་དག་ལ་ཅི་རིགས་ [161b.4]སུ་ཆོས་བསྟན་པས་སེམས་རྣམ་པར་གྲོལ་ཏེ། </s>
</p><p id="242">
<s id="242:1">བླ་ན་མེད་པའི་བྱང་ཆུབ་ཏུ་སེམས་བསྐྱེད་པས།</s>
<s id="242:2">མཐོ་རིས་ཀྱི་ལྷར་སྐྱེས་པའི་གྲངས་ཀྱང་རབ་ཏུ་མང་ངོ་། །</s>
</p><p id="243">
<s id="243:1">དེའི་ཕྱི་ཉིན་རྒྱལ་པོ་ཤུན་ཙི་ད་ལས་སྤྱན་དྲངས་ཏེ་མཆོད་པ་སྦྱར་རོ། །</s>
<s id="243:2">བཅོམ་ལྡན་འདས་ཀྱིས་ཞལ་བསིལ་ནས།</s>
</p><p id="244">
<s id="244:1">ཞལ་བསིལ་ [161b.5]བའི་ཆུ་སླར་ས་ལ་བོར་བ་རིན་པོ་ཆེའི་རྫིང་དུ་གྱུར་ནས། </s>
</p><p id="245">
<s id="245:1">ཁོ་ར་ཁོར་ཡུག་ཏུ་དཔག་ཚད་ཉིས་བརྒྱ་ཡོད་པ།</s>
<s id="245:2">རིན་པོ་ཆེ་སྣ་བདུན་གྱིས་རྣམ་པར་སྤྲས་པ།</s>
<s id="245:3">ཁ་དོག་རྣམ་པ་སྣ་ཚོགས་སུ་འཚེར་བ་</s>
<s id="245:4">རྫིང་བུ་དེའི་ཆུ་ཡོན་ཏན་བརྒྱད་དང་ལྡན་པ།</s>
<s id="245:5">རྫིང་གི་ཞབས་ཀྱང་རིན་པོ་ཆེ་སྣ་བདུན་གྱི་བྱེ་མས་བདལ་བ། [161b.6]</s>
<s id="245:6">པད་མ་ཆེ་ཁྱད་ཤིང་རྟའི་འཕང་ལོ་ཙམ་རྣམ་པ་སྣ་ཚོགས་ཀྱིས་གང་བ་ལ་འདི་ལྟ་སྟེ།</s>
</p><p id="246">
<s id="246:1">པད་མ་སྔོན་པོ་དང་། སེར་པོ་དང་། དཀར་པོ་དང་། དམར་པོ་དང་།</s>
<s id="246:2">ལེ་བརྒན་དང་། མར་གདལ་སོགས་པའོ། །</s>
</p><p id="247">
<s id="247:1">པད་མ་དེའི་དྲི་ཡང་ཀུན་ཏུ་མངད་ཅིང་བྲོ་ལ།</s>
<s id="247:2">པད་མ་དམ་པའི་ཁ་དོག་ཅི་ལྟ་བ་བཞིན་དུ་ [161b.7]འོད་ཟེར་འཚེར་ཏེ།</s>
</p><p id="248">
<s id="248:1">དེའི་འོད་ཟེར་གྱིས་གནམ་ས་ཀུན་སྣང་བར་བྱས་ཏེ། </s>
</p><p id="249">
<s id="249:1">འཁོར་མང་པོ་ཐམས་ཅད་ཀྱང་རིན་པོ་ཆེའི་རྫིང་དེ་ལ་བལྟ་ཞིང་།</s>
<s id="249:2">ཀུན་ཏུ་དགའ་ནས་བསྟོད་དོ། །</s>
</p><p id="250">
<s id="250:1">དེ་ནས་བཅོམ་ལྡན་འདས་ཀྱིས་འཁོར་མང་པོའི་ཡོ་བྱད་སྦྱར་ནས། </s>
</p><p id="251">
<s id="251:1">ཆོས་རྣམ་པ་མང་པོ་བསྟན་ཏེ། </s>
</p><p id="252">
<s id="252:1">གོ་ཞིང་རྟོགས་པར་མཛད་ [162a.1]ནས། </s>
</p><p id="253">
<s id="253:1">ལ་ལ་ནི་བླ་ན་མེད་པའི་བྱང་ཆུབ་ཏུ་སེམས་བསྐྱེད་དོ། །</s>
</p><p id="254">
<s id="254:1">ལ་ལ་ནི་འབྲས་བུ་ཐོབ་ནས་མཐོ་རིས་ཀྱི་ལྷར་སྐྱེས་པ་དང་།</s>
<s id="254:2">བསོད་ནམས་ཀྱི་ལས་བསྐྱེད་པ་ཡང་དཔག་ཏུ་མེད་དོ། །</s>
</p><p id="255">
<s id="255:1">དེའི་ཕྱི་ཉིན་རྒྱལ་པོ་ཨིན་དྲ་བ་མིས་མཆོད་པའི་ཡོ་བྱད་བཤམས་ཏེ།  སངས་ [162a.2]རྒྱས་སྤྱན་དྲངས་སོ། །</s>
</p><p id="256">
<s id="256:1">བཅོམ་ལྡན་འདས་ཀྱིས་དེའི་ཉིན་པར་རིན་པོ་ཆེའི་རྫིང་བུ་དེའི་ངོས་བཞིན།</s>
<s id="256:2">ཡུར་བ་ཆེན་པོ་བརྒྱད་བརྒྱད་ཡོད་པ་ལ།</s>
<s id="256:3">ཕྱིར་ཡང་འཁོར་ཞིང་རྫིང་དེ་ཉིད་དུ་འབབ་པ་དང་།</s>
<s id="256:4">ཆུ་འབབ་པའི་སྒྲ་ལས་དབང་པོ་ལྔ་དང་སྟོབས་ལྔ་དང་།</s>
<s id="256:5">བྱང་ཆུབ་ཀྱི་ཡན་ལག་བདུན་དང་། [162a.3]འཕགས་པའི་ལམ་ཡན་ལག་བརྒྱད་པ་དང་།</s>
<s id="256:6">རྣམ་པར་ཐར་པ་གསུམ་དང་། མངོན་པར་ཤེས་པ་དྲུག་དང་།</s>
<s id="256:7">ཕ་རོལ་ཏུ་ཕྱིན་པ་དྲུག་དང་། སྙིང་རྗེ་ཆེན་པོ་དང་། བྱམས་པ་ཆེན་པོ་དང་། ཚད་མེད་པ་བཞི་ལ་སོགས་ཏེ།</s>
</p><p id="257">
<s id="257:1">ཆོས་རྣམ་པ་སྣ་ཚོགས་ཀྱི་སྒྲ་འབྱུང་ཞིང་ཆོས་ཀྱི་སྒྲ་དེ་ལས་ཆུད་ [162a.4]ཅིང་རྟོགས་ནས་</s>
</p><p id="258">
<s id="258:1">སངས་རྒྱས་སུ་འགྱུར་བའི་འབྲས་བུ་དང་།</s>
<s id="258:2">མཐོ་རིས་ཀྱི་ལྷར་སྐྱེ་བ་དང་།</s>
<s id="258:3">བསོད་ནམས་ཀྱི་ལས་བསྐྱེད་པ་ཡང་རབ་ཏུ་མང་ངོ་། །</s>
</p><p id="259">
<s id="259:1">དེའི་ཕྱི་ཉིན་རྒྱལ་པོ་ཚངས་སྦྱིན་གྱིས་སྤྱན་དྲངས་ཏེ།  མཆོད་པའི་ཡོ་བྱད་བཤམས་སོ། །</s>
</p><p id="260">
<s id="260:1">དེའི་ཉིན་པར་བཅོམ་ལྡན་འདས་ཀྱི་ཞལ་གྱི་སྒོ་ནས་གསེར་ [162a.5]གྱི་མདོག་ལྟ་བུའི་འོད་ཟེར་བཀྱེ་ནས། </s>
</p><p id="261">
<s id="261:1">སྟོང་ཆེན་པོའི་འཇིག་རྟེན་གྱི་ཁམས་ཀུན་ཏུ་སྣང་བར་བྱས་ཏེ། </s>
</p><p id="262">
<s id="262:1">འོད་དེས་རེག་པའི་སེམས་ཅན་ཐམས་ཅད་</s>
<s id="262:2">གདུག་པ་གསུམ་དང་། སྒྲིབ་པ་ལྔ་དང་བྲལ་ཏེ་ལུས་དང་སེམས་རབ་ཏུ་བདེ་བ་ནི་ཇི་ལྟར་དགེ་སློང་དག་བསམ་གཏན་གསུམ་པ་དང་འདྲའོ། །</s>
</p><p id="263">
<s id="263:1">འཁོར་མང་ [162a.6]པོ་རྣམས་སངས་རྒྱས་ཀྱི་ཡོན་ཏན་ལ་མོས་པས།</s>
<s id="263:2">བཅོམ་ལྡན་འདས་ཀྱིས་ཆོས་བསྟན་ཏེ།</s>
</p><p id="264">
<s id="264:1">བླ་ན་མེད་པའི་བྱང་ཆུབ་ཏུ་སེམས་བསྐྱེད་པ་དང་མཐོ་རིས་ཀྱི་ལྷར་སྐྱེས་པ་དང་།</s>
<s id="264:2">བསོད་ནམས་ཀྱི་ལས་བསྐྱེད་པ་ཡང་གྲངས་མེད་དོ། །</s>
</p><p id="265">
<s id="265:1">དེའི་ཕྱི་ཉིན་ལི་ཙྪ་བཱི་རྣམས་ཀྱིས་སྤྱན་དྲངས་ནས་མཆོད་པའི་ [162a.7]ཡོ་བྱད་སྦྱར་རོ། །</s>
<s id="265:2">དེའི་ཉིན་པར་བཅོམ་ལྡན་འདས་ཀྱིས་འཁོར་མང་པོ་དེ་དག་ཐམས་ཅད་གཅིག་གི་བསམ་པ་གཅིག་གིས་ཤེས་པར་བྱས་ཏེ</s>
</p><p id="266">
<s id="266:1">སོ་སོའི་དགེ་བ་དང་། མི་དགེ་བའི་ལས་ཀྱང་རྟོགས་པར་བྱས་ནས་སོ་སོ་ནས་དགའ་སྟེ། </s>
</p><p id="267">
<s id="267:1">སངས་རྒྱས་ཀྱི་ཡོན་ཏན་བསྔགས་སོ། །</s>
</p><p id="268">
<s id="268:1">དེ་དག་ [162b.1]གིས་བཅོམ་ལྡན་འདས་ལ་དམ་པའི་ཆོས་ཉན་པས།</s>
<s id="268:2">ཁོང་དུ་ཆུད་ཅིང་རྟོགས་ནས་</s>
</p><p id="269">
<s id="269:1">སངས་རྒྱས་སུ་སྨོན་ལམ་འདེབས་པ་དང་།</s>
<s id="269:2">འབྲས་བུ་ཐོབ་པ་དང་། མཐོ་རིས་ཀྱི་ལྷར་སྐྱེ་བར་སྨོན་པ་ཡང་གྲངས་མེད་དོ། །</s>
</p><p id="270">
<s id="270:1">དེའི་ཕྱི་ཉིན་ཤཱཀྱའི་རིགས་རྣམས་ཀྱིས་སངས་རྒྱས་སྤྱན་དྲངས་ནས། </s>
</p><p id="271">
<s id="271:1">[162b.2]བཅོམ་ལྡན་འདས་ཀྱིས་དེའི་ཉིན་པར་འཁོར་དེ་དག་ཐམས་ཅད་སོ་སོ་ནས། </s>
</p><p id="272">
<s id="272:1">འཁོར་ལོས་སྒྱུར་བའི་རྒྱལ་པོར་བསྒྱུར་ཏེ། </s>
</p><p id="273">
<s id="273:1">རིན་པོ་ཆེ་སྣ་བདུན་དང་བུ་སྟོང་དང་ལྡན་པར་སྤྲུལ་ནས། </s>
</p><p id="274">
<s id="274:1">རྒྱལ་ཕྲན་དང་། བློན་པོ་རྣམས་ཀྱིས་བསྟི་སྟང་དུ་བྱས་པར་མཐོང་སྟེ། </s>
</p><p id="275">
<s id="275:1">སོ་སོ་ནས་ངོ་མཚར་རྨད་དུ་བྱུང་ [162b.3]བའི་སྤྲོ་བ་སྐྱེས་ནས། </s>
</p><p id="276">
<s id="276:1">སྤྲོ་བ་དེ་ལ་བཅོམ་ལྡན་འདས་ཀྱིས་ཆོས་རྣམ་པར་ཕྱེ་ཞིང་བསྟན་པས།</s>
<s id="276:2">སོ་སོའི་ཡིད་ཚིམ་པར་གྱུར་ཏེ།</s>
</p><p id="277">
<s id="277:1">བླ་ན་མེད་པའི་བྱང་ཆུབ་ཏུ་སེམས་བསྐྱེད་པ་དང་།</s>
<s id="277:2">ལ་ལས་འབྲས་བུ་ཐོབ་པ་དང་། ལྷ་དང་མིར་སྐྱེས་པ་གྲངས་མེད་པར་གྱུར་ཏོ། །</s>
</p><p id="278">
<s id="278:1">དེའི་ཕྱི་ [162b.4]ཉིན་བརྒྱ་བྱིན་གྱིས་སངས་རྒྱས་སྤྱན་དྲངས་ཏེ། </s>
</p><p id="279">
<s id="279:1">སེང་གེའི་ཁྲི་བཤམས་ནས། </s>
</p><p id="280">
<s id="280:1">བཅོམ་ལྡན་འདས་དེ་ལ་བཞུགས་པ་དང་།</s>
<s id="280:2">བརྒྱ་བྱིན་གྱིས་གཡོན་ནས་མཆོད་པ་བྱེད།</s>
</p><p id="281">
<s id="281:1">ཚངས་པའི་རྒྱལ་པོས་ནི་གཡས་ནས་མཆོད་པ་བྱེད་དོ། །</s>
</p><p id="282">
<s id="282:1">འཁོར་མང་པོ་རྣམས་ཀྱང་ཅང་མི་སྨྲ་བར་འཁོད་པ་ལ། [162b.5]</s>
<s id="282:2">བཅོམ་ལྡན་འདས་ཀྱིས་ཕྱག་གིས་སེང་གེའི་ཁྲི་ལ་མནན་པ་དང་།</s>
<s id="282:3">སེང་གེའི་ཁྲི་ལས་གླང་པོ་ཆེའི་སྐད་ལྟ་བུའི་སྒྲ་ཆེན་པོ་ཞིག་བྱུང་བ་དང་།</s>
<s id="282:4">དེ་མ་ཐག་ཏུ་སྲིན་པོ་ཆེན་པོ་ལྔ་ཞིག་བྱུང་ནས</s>
</p><p id="283">
<s id="283:1">སྟོན་པ་དྲུག་གི་ཁྲི་དྲངས་ནས་བཤིག་གོ། །</s>
</p><p id="284">
<s id="284:1">ཕྱག་ན་རྡོ་རྗེ་ནི་རྡོ་རྗེའི་རྩེ་མོ་ལ་མེ་འབར་བ་ཐོགས་ [162b.6]ཏེ། </s>
</p><p id="285">
<s id="285:1">སྟོན་པ་དྲུག་གི་མགོར་གཟས་སོ། །</s>
</p><p id="286">
<s id="286:1">སྟོན་པ་དྲུག་པོ་འཇིགས་སྐྲག་ནས་བྱེར་ཞིང་བྲོས་ཏེ་སྐྱེངས་ནས། </s>
</p><p id="287">
<s id="287:1">ཁ་ཅིག་ནི་ཆུར་མཆོངས་ནས་ཚེ་འཕོས་སོ། །</s>
</p><p id="288">
<s id="288:1">སྟོན་པ་དྲུག་གི་འཁོར་ལས་སྟོང་ཕྲག་དགུ་བཅུ་ནི།</s>
<s id="288:2">སངས་རྒྱས་ལ་སྐྱབས་སུ་གསོལ་ནས།</s>
</p><p id="289">
<s id="289:1">རབ་ཏུ་འབྱུང་བར་གསོལ་པ་ [162b.7]དང་།</s>
<s id="289:2">བཅོམ་ལྡན་འདས་ཀྱིས་ལེགས་པར་འོངས་སོ། ། ཞེས་བཀའ་སྩལ་པ་དང་།</s>
<s id="289:3">སྐྲ་དང་ཁ་སྤུ་རང་བྱི་སྟེ་དགེ་སློང་དུ་གྱུར་ཏོ། །</s>
</p><p id="290">
<s id="290:1">བཅོམ་ལྡན་འདས་ཀྱིས་དེ་དག་ལ་ཅི་རིགས་པར་ཆོས་བསྟན་པས་ཟག་པ་ཀུན་ཟད་དེ། </s>
</p><p id="291">
<s id="291:1">ཉོན་མོངས་པ་ལས་རྣམ་པར་གྲོལ་ནས་དགྲ་བཅོམ་པར་ [163a.1]གྱུར་ཏོ། །</s>
</p><p id="292">
<s id="292:1">དེ་ནས་བཅོམ་ལྡན་འདས་ཀྱིས་སྐུའི་བ་སྤུའི་བུ་ག་བརྒྱད་ཁྲི་ནས་འོད་ཟེར་བཀྱེ་ནས། </s>
</p><p id="293">
<s id="293:1">ནམ་མཁའ་ཡོངས་སུ་གང་བར་མཛད་དེ། </s>
</p><p id="294">
<s id="294:1">འོད་ཟེར་དེ་དག་རེ་རེའི་ཐོག་མ་ལ་པད་མ་ཆེན་པོ་རེ་རེ་སྤྲུལ་ནས། </s>
</p><p id="295">
<s id="295:1">པད་མ་དེ་དག་རེ་རེའི་སྟེང་ན་སྤྲུལ་པའི་སངས་རྒྱས་འཁོར་ [163a.2]དང་བཅས་པ་དམ་པའི་ཆོས་སྟོན་པ་རེ་རེ་སྤྲུལ་ཏེ། </s>
</p><p id="296">
<s id="296:1">འཁོར་མང་པོ་ཀུན་གྱིས་སྤྲུལ་པ་དེ་ལྟ་བུར་མཐོང་བར་བྱས་པས།</s>
<s id="296:2">ལྷག་པར་དད་པའི་སེམས་སྐྱེས་ཏེ།</s>
</p><p id="297">
<s id="297:1">དེ་ལ་བཅོམ་ལྡན་འདས་ཀྱིས་ཅི་རིགས་པར་ཆོས་བསྟན་ནས། </s>
</p><p id="298">
<s id="298:1">དེ་ལ་ཁ་ཅིག་ནི་བླ་ན་མེད་པའི་བྱང་ཆུབ་ཏུ་སེམས་བསྐྱེད་པ་ནས། </s>
</p><p id="299">
<s id="299:1">ཁ་ [163a.3]ཅིག་ནི་འབྲས་བུ་ཐོབ་པ་དང་། ལྷ་དང་མིར་སྐྱེ་བའི་བསོད་ནམས་ཀྱི་ཚོགས་བསྐྱེད་པ་ཡང་གྲངས་མེད་དོ། །</s>
</p><p id="300">
<s id="300:1">དེའི་ཕྱི་ཉིན་ཚངས་པའི་རྒྱལ་པོས་སངས་རྒྱས་སྤྱན་དྲངས་ཏེ། </s>
</p><p id="301">
<s id="301:1">བཅོམ་ལྡན་འདས་སྐུ་ཚངས་ལྷ་ལ་ཐུག་གི་བར་དུ་ཤིན་ཏུ་མཐོ་བ།</s>
<s id="301:2">ལྷམ་མེ་ལྷང་ངེར་བཞུགས་པ་སྤྲུལ་ནས།</s>
</p><p id="302">
<s id="302:1">[163a.4]འོད་ཟེར་ཆེན་པོས་གནམ་ས་ཀུན་ཏུ་སྣང་ཞིང་གསལ་བར་མཛད་དོ། །</s>
</p><p id="303">
<s id="303:1">དེ་ཐམས་ཅད་ཀྱིས་མཐོང་བ་དང་གསུང་ཡང་ཐོས་པར་གྱུར་ནས། </s>
</p><p id="304">
<s id="304:1">དེ་ལ་བཅོམ་ལྡན་འདས་ཀྱིས་ཅི་རིགས་སུ་ཆོས་རྣམ་པ་སྣ་ཚོགས་ཕྱེ་ཞིང་བསྟན་པས།</s>
<s id="304:2">འཁོར་མང་པོ་བླ་ན་མེད་པའི་བྱང་ཆུབ་ཏུ་སེམས་བསྐྱེད་པ་ [163a.5]ནས་འབྲས་བུ་ཐོབ་པ་དང་། ལྷ་དང་མིར་སྐྱེ་བའི་དགེ་བའི་རྩ་བ་བསྐྱེད་པ་ཡང་གྲངས་མེད་དོ། །</s>
</p><p id="305">
<s id="305:1">དེའི་ཕྱི་ཉིན་རྒྱལ་ཆེན་བཞིའི་རྒྱལ་པོས་སྤྱན་དྲངས་ཏེ། </s>
</p><p id="306">
<s id="306:1">དེའི་ཚེ་ན་བཅོམ་ལྡན་འདས་ཀྱིས་འཁོར་མང་པོ་དེ་དག་ཐམས་ཅད་ཀྱིས་བཅོམ་ལྡན་འདས་ཀྱི་སྐུ་</s>
<s id="306:2">རྒྱལ་ཆེན་བཞིའི་རིས་ནས་སྲིད་པའི་རྩེ་མོ་ [163a.6]ལ་ཐུག་གི་བར་དུ་སྐུས་ཡོངས་སུ་གང་བར་མཐོང་བར་མཛད་ནས སྐུ་དེ་དག་ལས་འོད་ཟེར་ཆེན་པོ་བཞི་འབྱུང་ཞིང་།</s>
<s id="306:3">འཁོར་རྣམས་ལ་ཅི་རིགས་སུ་དམ་པའི་ཆོས་སྟོན་པའང་གསལ་བར་ཐོས་ཤིང་མཐོང་བར་མཛད་ནས།</s>
</p><p id="307">
<s id="307:1">འཁོར་དེ་དག་ལྷག་པར་དགའ་བ་སྐྱེས་ཏེ། </s>
</p><p id="308">
<s id="308:1">ཅི་རིགས་སུ་ཆོས་ [163a.7]བསྟན་པས།</s>
<s id="308:2">བླ་ན་མེད་པའི་བྱང་ཆུབ་ཏུ་སེམས་བསྐྱེད་པ་ནས།</s>
</p><p id="309">
<s id="309:1">འབྲས་བུ་ཐོབ་པ་དང་། ལྷ་དང་མིར་སྐྱེ་བའི་དགེ་བའི་རྩ་བ་བསྐྱེད་པ་ཡང་གྲངས་མེད་དོ། །</s>
</p><p id="310">
<s id="310:1">དེའི་ཕྱི་ཉིན་ཁྱིམ་བདག་མགོན་མེད་ཟས་སྦྱིན་གྱིས། སངས་རྒྱས་སྤྱན་དྲངས་ཏེ། </s>
</p><p id="311">
<s id="311:1">བཅོམ་ལྡན་འདས་དེའི་ཉིན་པར་བྱམས་ [163b.1]པའི་ཏིང་ངེ་འཛིན་ལ་ཞུགས་ནས། </s>
</p><p id="312">
<s id="312:1">གསེར་གྱི་མདོག་ལྟར་སེང་གེའི་ཁྲི་ལ་བཞུགས་བཞིན་དུ་སྐུ་མི་སྣང་བར་མཛད་ནས། </s>
</p><p id="313">
<s id="313:1">འོད་ཟེར་ཆེན་པོ་བཀྱེ་སྟེ། </s>
</p><p id="314">
<s id="314:1">ཤིན་ཏུ་འཇམ་པའི་གསུང་གིས་དམ་པའི་ཆོས་རྣམ་པར་ཕྱེ་ཞིང་བསྟན་ཏེ། </s>
</p><p id="315">
<s id="315:1">འཁོར་མང་པོ་དེ་དག་གིས་ཐོས་པར་བྱས་ནས། </s>
</p><p id="316">
<s id="316:1">བླ་ན་ [163b.2]མེད་པའི་བྱང་ཆུབ་ཏུ་སེམས་བསྐྱེད་དེ། </s>
</p><p id="317">
<s id="317:1">ཕྱིར་མི་ལྡོག་པའི་ས་ལ་གནས།</s>
<s id="317:2">ལ་ལ་ནི་འབྲས་བུ་ཐོབ། ལ་ལ་ནི་ལྷ་དང་མིར་སྐྱེ་བའི་བསོད་ནམས་བསྐྱེད་པ་ཡང་གྲངས་མེད་དོ། །</s>
</p><p id="318">
<s id="318:1">དེའི་ཕྱི་ཉིན་ཁྱིམ་བདག་ཙིན་དས་སངས་རྒྱས་སྤྱན་དྲངས་ཏེ། </s>
</p><p id="319">
<s id="319:1">བཅོམ་ལྡན་འདས་དེའི་ཉིན་པར་བྱམས་ [163b.3]པའི་ཏིང་ངེ་འཛིན་ལ་ཞུགས་ནས། </s>
</p><p id="320">
<s id="320:1">གསེར་གྱི་མདོག་ལྟ་བུའི་འོད་ཟེར་བཀྱེ་སྟེ། </s>
</p><p id="321">
<s id="321:1">སྟོང་ཆེན་པོའི་འཇིག་རྟེན་གྱི་ཁམས་དེ་ཀུན་འོད་ཟེར་གྱིས་གང་བར་བྱས་ནས། </s>
</p><p id="322">
<s id="322:1">འོད་ཀྱིས་རེག་པའི་སེམས་ཅན་དེ་དག་ཐམས་ཅད་གདུག་པ་གསུམ་གྱི་སེམས་ཀུན་ཞི་ནས། </s>
</p><p id="323">
<s id="323:1">སྙིང་རྗེའི་སེམས་སྐྱེས་ཏེ། </s>
</p><p id="324">
<s id="324:1">[163b.4]སེམས་ཅན་ཐམས་ཅད་གཅིག་ལ་གཅིག་ཕ་མ་ལྟ་བུའམ།</s>
<s id="324:2">ཕུ་བོ་ལྟ་བུའམ། ནུ་བོ་ལྟ་བུ་མཛའ་ཞིང་སྡུག་པར་གྱུར་ཏེ།</s>
</p><p id="325">
<s id="325:1">དེའི་འོག་ཏུ་ཆོས་རྣམ་པ་སྣ་ཚོགས་བསྟན་པས།</s>
<s id="325:2">བླ་ན་མེད་པའི་བྱང་ཆུབ་ཏུ་སེམས་བསྐྱེད་དེ།</s>
</p><p id="326">
<s id="326:1">ཕྱིར་མི་ལྡོག་པའི་ས་ལ་གནས་པ་དང་།</s>
<s id="326:2">འབྲས་བུ་ཐོབ་པ་དང་། [163b.5]ལྷ་དང་མིར་སྐྱེ་བའི་དགེ་བའི་རྩ་བ་བསྐྱེད་པ་ཡང་གྲངས་མེད་དོ། །</s>
</p><p id="327">
<s id="327:1">དེའི་ཕྱི་ཉིན་རྒྱལ་པོ་ཤུན་ཙི་ད་ལས་སངས་རྒྱས་སྤྱན་དྲངས་ཏེ། </s>
</p><p id="328">
<s id="328:1">བཅོམ་ལྡན་འདས་དེའི་ཉིན་པར་སེང་གེའི་ཁྲི་ལ་བཞུགས་ནས། </s>
</p><p id="329">
<s id="329:1">སྐུའི་ལྟེ་བ་ནས་འོད་ཟེར་གཉིས་ཤིག་ཕྱུང་སྟེ། </s>
</p><p id="330">
<s id="330:1">སྐུ་ལས་འདོམ་བདུན་ཙམ་འཕགས་ནས། </s>
</p><p id="331">
<s id="331:1">[163b.6]དེའི་སྟེང་ན་པད་མ་རེ་རེ་ཡོད་དེ། </s>
</p><p id="332">
<s id="332:1">པད་མ་ལ་སྤྲུལ་པའི་སངས་རྒྱས་སྤྲུལ་ཏེ། </s>
</p><p id="333">
<s id="333:1">སྤྲུལ་པའི་སངས་རྒྱས་དེ་དག་གི་ལྟེ་བ་ནས་འོད་ཟེར་བྱུང་སྟེ། </s>
</p><p id="334">
<s id="334:1">རྣམ་པ་གཉིས་སུ་གྱེས་ནས་འདོམ་བདུན་ཙམ་དུ་འཕགས་ཏེ། </s>
</p><p id="335">
<s id="335:1">པད་མ་ཡང་ཡོད་ལ་པད་མའི་སྟེང་ན་སྤྲུལ་པའི་སངས་རྒྱས་བཞུགས་ཏེ། </s>
</p><p id="336">
<s id="336:1">དེ་ [163b.7]བཞིན་དུ་མཐར་གྱིས་སྟོང་ཆེན་པོའི་འཇིག་རྟེན་གྱི་བར་དུ་དེ་དང་འདྲ་བ་དག་སྤྲུལ་ཏེ། </s>
</p><p id="337">
<s id="337:1">འཁོར་མང་པོ་ཐམས་ཅད་དེ་ལྟ་བུ་དག་མཐོང་ནས་ངོ་མཚར་དུ་གྱུར་ནས། </s>
</p><p id="338">
<s id="338:1">བཅོམ་ལྡན་འདས་ཀྱིས་དེ་ལ་ཅི་རིགས་སུ་ཆོས་བསྟན་པས་བླ་ན་མེད་པའི་བྱང་ཆུབ་ཏུ་སེམས་བསྐྱེད་པ་དང་།</s>
<s id="338:2">ཕྱིར་མི་ལྡོག་པའི་ས་ [164a.1]ལ་གནས་པ་དང་།</s>
<s id="338:3">འབྲས་བུ་ཐོབ་པ་དང་། ལྷ་དང་མིར་སྐྱེ་བ་ཡང་གྲངས་མེད་དོ། །</s>
</p><p id="339">
<s id="339:1">དེའི་ཕྱི་ཉིན་རྒྱལ་པོ་ཨུ་དྲ་ཡ་ནས་སངས་རྒྱས་སྤྱན་དྲངས་ཏེ། </s>
</p><p id="340">
<s id="340:1">བཅོམ་ལྡན་འདས་ལ་རྒྱལ་པོ་ཨུ་དྲ་ཡ་ནས་མེ་ཏོག་གིས་གཏོར་བ་དང་།</s>
<s id="340:2">གཏོར་བའི་མེ་ཏོག་རྣམས་དེ་མ་ཐག་ཏུ་རིན་པོ་ [164a.2]ཆེའི་ཤིང་རྟ་སྟོང་ཉིས་བརྒྱ་ལྔ་བཅུས་</s>
<s id="340:3">སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀུན་ཏུ་སྣང་ཞིང་།</s>
<s id="340:4">ཐམས་ཅད་ཀྱིས་མཐོང་བར་བྱས་སོ། །</s>
</p><p id="341">
<s id="341:1">དེ་ལ་བཅོམ་ལྡན་འདས་ཀྱིས་ཅི་རིགས་པར་ནད་པ་ལ་སྨན་བཏང་བ་བཞིན་དུ་དམ་པའི་ཆོས་བསྟན་པས།</s>
<s id="341:2">ཁ་ཅིག་ནི་བླ་ན་མེད་པའི་བྱང་ཆུབ་ [164a.3]ཏུ་སེམས་བསྐྱེད་དེ།</s>
</p><p id="342">
<s id="342:1">ཕྱིར་མི་ལྡོག་པའི་ས་ལ་གནས་པ་དང་།</s>
<s id="342:2">ལྷ་དང་མིར་སྐྱེ་བ་ཡང་གྲངས་མེད་དོ། །</s>
</p><p id="343">
<s id="343:1">དེའི་ཕྱི་ཉིན་རྒྱལ་པོ་གཟུགས་ཅན་སྙིང་པོས་སངས་རྒྱས་སྤྱན་དྲངས་ཏེ། </s>
</p><p id="344">
<s id="344:1">བཅོམ་ལྡན་འདས་ཀྱིས་རྒྱལ་པོ་དེ་ལ་སྔར་འདི་སྐད་ཅེས་བཀའ་སྩལ་ཏོ། །</s>
</p><p id="345">
<s id="345:1">རྒྱལ་པོ་ཞལ་ཟས་ཀྱི་ [164a.4]སྣོད་སྦྱོར་ཅིག །</s>
</p><p id="346">
<s id="346:1">གདུགས་ཚོད་ཀྱི་དུས་ལ་བབ་ན། </s>
</p><p id="347">
<s id="347:1">སྣོད་ཀུན་ཞལ་ཟས་རོ་བརྒྱ་དང་ལྡན་པར་རྣམ་པ་སྣ་ཚོགས་རང་གང་སྟེ། </s>
</p><p id="348">
<s id="348:1">འཁོར་མང་པོ་ཐམས་ཅད་ལ་ཆོག་པར་གྱུར་ཏེ། </s>
</p><p id="349">
<s id="349:1">དེ་དག་ཟོས་ནས་ལུས་སེམས་རབ་ཏུ་བདེ་བར་གྱུར་ཏོ། །</s>
</p><p id="350">
<s id="350:1">དེ་ནས་བཅོམ་ལྡན་འདས་ཀྱིས་ཕྱག་ས་ལ་བརྡབས་ [164a.5]པ་དང་།</s>
<s id="350:2">སེམས་ཅན་དམྱལ་བ་བཅྭ་བརྒྱད་དག་ན།</s>
</p><p id="351">
<s id="351:1">སེམས་ཅན་ཚད་མེད་པ་སྡུག་བསྔལ་མྱོང་བར་མཐོང་བ་དང་།</s>
<s id="351:2">དེ་དག་སོ་སོ་ནས་འདི་སྐད་ཅེས་སྨྲས་སོ། །</s>
</p><p id="352">
<s id="352:1">བདག་ཅག་གིས་སྔོན་སྡིག་པ་ཅི་ལྟ་བུ་ཞིག་བྱས་པས།</s>
<s id="352:2">སྡུག་བསྔལ་འདི་ལྟ་བུ་མྱོང་བར་གྱུར་ཏོ་ཞེས་སྨྲས་ཏེ།</s>
</p><p id="353">
<s id="353:1">འཁོར་ [164a.6]མང་པོ་ཐམས་ཅད་ཀྱིས་ཐོས་ཤིང་མཐོང་བར་བྱས་ནས། </s>
</p><p id="354">
<s id="354:1">ཐམས་ཅད་སྙིང་བརྩེ་བའི་སེམས་སྐྱེས་ཏེ། </s>
</p><p id="355">
<s id="355:1">དངངས་ནས་བ་སྤུ་ལངས་པ་ཙམ་དུ་སྐྲག་པར་གྱུར་ཏེ། </s>
</p><p id="356">
<s id="356:1">དེ་ལ་བཅོམ་ལྡན་འདས་ཀྱིས་ཅི་རིགས་སུ་ཆོས་བསྟན་ཏེ། </s>
</p><p id="357">
<s id="357:1">དེ་དག་གི་སེམས་ཚིམ་པར་གྱུར་ནས། </s>
</p><p id="358">
<s id="358:1">ལ་ལ་ནི་བླ་ན་མེད་པའི་བྱང་ཆུབ་ [164a.7]ཏུ་སེམས་བསྐྱེད་དོ། །</s>
</p><p id="359">
<s id="359:1">ལ་ལ་ནི་ཕྱིར་མི་ལྡོག་པའི་ས་ལ་གནས་ཏེ། </s>
</p><p id="360">
<s id="360:1">ལྷ་དང་མིར་སྐྱེ་བའི་དགེ་བའི་རྩ་བ་བསྐྱེད་པ་ཡང་གྲངས་མེད་དོ། །</s>
</p><p id="361">
<s id="361:1">སེམས་ཅན་དམྱལ་བ་དེ་དག་གིས་སངས་རྒྱས་མཐོང་ཞིང་ཆོས་ཐོས་པའི་རྐྱེན་གྱིས་ཤིན་ཏུ་དད་པའི་སེམས་སྐྱེས་ཏེ། </s>
</p><p id="362">
<s id="362:1">དེ་དག་ཚེའི་དུས་བྱས་ནས་ [164b.1]ཐམས་ཅད་ལྷ་དང་མིར་སྐྱེས་སོ། །</s>
</p><p id="363">
<s id="363:1">དེ་ནས་རྒྱལ་པོ་གཟུགས་ཅན་སྙིང་པོས་པུས་མོ་གཉིས་ས་ལ་བཙུགས་ཏེ།  བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
</p><p id="364">
<s id="364:1">བཅོམ་ལྡན་འདས་ངོ་མཚར་ཆེ་བའི་མཚན་སུམ་ཅུ་རྩ་གཉིས་མངའ་བ།</s>
<s id="364:2">སྐུའི་མཚན་གཞན་བལྟར་སྣང་ན་</s>
</p><p id="365">
<s id="365:1">དེ་བཞིན་གཤེགས་ [164b.2]པའི་ཞབས་ཀྱི་མཐིལ་ན་འཁོར་ལོའི་མཚན་མངའ་བ་འཁོར་རྣམས་ལ་བསྟན་དུ་གསོལ།  ཞེས་གསོལ་པ་དང་།</s>
<s id="365:2">བཅོམ་ལྡན་འདས་ཀྱིས་ཞབས་བརྐྱང་སྟེ།</s>
</p><p id="366">
<s id="366:1">འཁོར་མང་པོ་ཐམས་ཅད་ལ་ཞབས་ཀྱི་མཐིལ་ན་འཁོར་ལོའི་མཚན་མངའ་བ་ཐམས་ཅད་ལ་བསྟན་ཏོ། །</s>
</p><p id="367">
<s id="367:1">འཁོར་ཐམས་ཅད་ཀྱིས་ [164b.3]ཞབས་ཀྱི་འོག་གི་འཁོར་ལོའི་མཚན་རི་མོ་བྲིས་པ་ལྟ་བུར་ཤིན་ཏུ་གསལ་བ་མཐོང་ནས་སྐྱོ་མི་ཤེས་པར་བལྟ་འདོད་དོ། །</s>
</p><p id="368">
<s id="368:1">ལྷག་པར་དགའ་བའི་སེམས་སྐྱེས་ཏེ། </s>
</p><p id="369">
<s id="369:1">ཡང་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
</p><p id="370">
<s id="370:1">སྔོན་བཅོམ་ལྡན་འདས་ཀྱིས་བསོད་ནམས་ཅི་ཞིག་མཛད་ན། </s>
</p><p id="371">
<s id="371:1">འདི་ལྟ་བུའི་ [164b.4]འཁོར་ལོའི་མཚན་དང་ལྡན་པར་གྱུར། </s>
</p><p id="372">
<s id="372:1">བཅོམ་ལྡན་འདས་ཀྱིས་བཀའ་སྩལ་པ།</s>
<s id="372:2">ངས་སྔོན་འདས་པའི་དུས་ན་དགེ་བ་བཅུའི་ལས་དག་ཀྱང་བྱས།</s>
</p><p id="373">
<s id="373:1">གཞན་དག་བྱེད་པར་ཡང་བསྐུལ་བས་འདི་ལྟ་བུའི་མཚན་ཤིན་ཏུ་གསལ་བར་ལྡན་པར་གྱུར་ཏོ། །</s>
</p><p id="374">
<s id="374:1">དེ་ནས་རྒྱལ་པོས་ཡང་བཅོམ་ལྡན་ [164b.5]འདས་ལ་གསོལ་པ།</s>
<s id="374:2">བཅོམ་ལྡན་འདས་ཀྱིས་དགེ་བ་བཅུའི་ལས་ཇི་ལྟར་མཛད་པ་དང་།</s>
<s id="374:3">གཞན་དག་དགེ་བ་བཅུ་བྱེད་པར་ཇི་ལྟར་བསྐུལ་བ་ཐུགས་བརྩེ་བར་དགོངས་ཏེ་བསྟན་དུ་གསོལ།</s>
</p><p id="375">
<s id="375:1">བཅོམ་ལྡན་འདས་ཀྱིས་རྒྱལ་པོ་ལ་བཀའ་སྩལ་པ།</s>
<s id="375:2">ཤིན་ཏུ་རྟག་པར་ཉོན་ལ་ཡིད་ལ་ཟུང་ཤིག་ [164b.6]དང་བསྟན་པར་བྱའོ། །</s>
</p><p id="376">
<s id="376:1">སྔོན་འདས་པའི་བསྐལ་པ་གྲངས་མེད་ཚད་མེད་པའི་ཕ་རོལ་ན། </s>
</p><p id="377">
<s id="377:1">འཛམ་བུའི་གླིང་འདིར་རྒྱལ་པོ་ཤིང་རྟ་ནི་མོ་ཞེས་བྱ་བ།</s>
<s id="377:2">རྒྱལ་ཕྲན་ནི་བརྒྱད་ཁྲི་བཞི་སྟོང་ལ་དབང་བྱེད་དེ།</s>
</p><p id="378">
<s id="378:1">གྲོང་ཁྱེར་ཁྲི་ཕྲག་བཅུ་ཡོད། </s>
</p><p id="379">
<s id="379:1">བློན་པོ་ཆེན་པོ་ནི་སྟོང་ཕྲག་བཅུ་ཡོད་དེ། </s>
</p><p id="380">
<s id="380:1">རྒྱལ་པོ་དེ་ལ་ [164b.7]བཙུན་མོ་སྟོང་ཕྲག་ཉི་ཤུ་ཡོད་ཀྱང་།</s>
<s id="380:2">སྲས་གཅིག་ཀྱང་མེད་པས་རྒྱལ་པོ་རབ་ཏུ་མི་དགའ་སྟེ། གདུང་ཚབ་པ་ཡང་མེད་སྙམ་ནས།  ཤིན་ཏུ་མྱ་ངན་གྱིས་ནོན་ཏེ།</s>
</p><p id="381">
<s id="381:1">ལྷ་མཚུན་ཀུན་ལ་མཆོད་ནས་ཕྱིས་དུས་གཞན་ཞིག་ན། </s>
</p><p id="382">
<s id="382:1">བཙུན་མོ་ཆེན་མོ་སུ་ལི་པ་ལ་ཞེས་བྱ་བ་སེམས་ཅན་དང་ལྡན་པར་ [165a.1]གྱུར་ཏེ། </s>
</p><p id="383">
<s id="383:1">དེ་ཚུན་ཅད་བཙུན་མོ་ཡང་ཡིད་གཞུངས་ཤིང་མཁས་པ་དང་།</s>
<s id="383:2">མཉེན་ཞིང་དེས་པས་འགྲོ་བ་མང་པོ་ཡང་དགེ་བ་ལ་འགོད་པར་མོས་པ་དང་།</s>
<s id="383:3">ཕྱིས་ཟླ་བ་ཚང་བ་དང་།</s>
<s id="383:4">བུ་ཁྱེའུ་ཞིག་བཙས་ཏེ</s>
</p><p id="384">
<s id="384:1">བྱད་གཟུགས་ལེགས་པ་བལྟ་ན་སྡུག་པ།</s>
<s id="384:2">ཕལ་ལས་འཕགས་ [165a.2]པར་བཟང་བ།</s>
<s id="384:3">བ་སྤུའི་བུ་ག་ཀུན་ནས་འོད་འབྱུང་བ་ཞིག་བཙས་ཏེ།</s>
</p><p id="385">
<s id="385:1">རྒྱལ་པོ་ཡང་བུ་དེ་ལ་ཤིན་ཏུ་སྡུག་པར་སེམས་པས་སྐྱོ་མི་ཤེས་པ་ཙམ་དུ་རྟོག་སྟེ། </s>
</p><p id="386">
<s id="386:1">མཚན་མཁན་ལ་བསྟན་ནས། </s>
</p><p id="387">
<s id="387:1">མཚན་མཁན་གྱིས་ཀྱང་མཚན་བཟང་ངན་བརྟགས་ན། </s>
</p><p id="388">
<s id="388:1">ཁྱེའུ་འདི་ནི་ཤིན་ཏུ་ངོ་མཚར་ཆེའོ། །  [165a.3]ཞེས་དགའ་བ་སྐྱེས་ནས་</s>
</p><p id="389">
<s id="389:1">ཁྱེའུ་འདིའི་མཚན་དང་སྦྱར་ན་</s>
</p><p id="390">
<s id="390:1">གླིང་བཞི་ལ་དབང་བར་འགྱུར་རོ། །ཞེས་རྒྱལ་པོ་ལ་སྨྲས་པ་དང་།</s>
<s id="390:2">རྒྱལ་པོ་ཡང་རབ་ཏུ་དགའ་ནས་</s>
</p><p id="391">
<s id="391:1">མཚན་མཁན་ལ་ཁྱེའུའི་མིང་ཐོགས་ཤིག་ཅེས་སྨྲས་པ་དང་།</s>
<s id="391:2">མཚན་མཁན་གྱིས་རྒྱལ་པོ་ལ་ཁྱེའུ་འདི་མའི་རུམ་དུ་ཞུགས་ནས</s>
</p><p id="392">
<s id="392:1">[165a.4]ངོ་མཚར་ཆེ་བའི་ལྟས་ཅི་བྱུང་ཞེས་དྲིས་པ་དང་།</s>
<s id="392:2">ཁྱེའུའི་མས་ལྷག་པར་ཡིད་གཞུངས་ཤིང་དེས་པ་དང་།</s>
<s id="392:3">དགེ་བར་འགོད་པ་ལ་དགའ་བར་གྱུར་ཏོ་ཞེས་སྨྲས་ནས།</s>
</p><p id="393">
<s id="393:1">མཚན་མཁན་གྱིས་ཁྱེའུའི་མིང་ཤེས་རབ་འོད་ཅེས་བཏགས་ཏེ། </s>
</p><p id="394">
<s id="394:1">རྒྱལ་ཚབ་དུ་དབང་བསྐུར་ནས་མཁས་པའི་བློ་དང་ལྡན་ཏེ་གཞན་ [165a.5]པས་འཕགས་པར་གྱུར་ཏོ། །</s>
</p><p id="395">
<s id="395:1">དེ་ནས་དུས་ཕྱིས་ཞིག་ན་རྒྱལ་པོ་ཆེན་པོ་ཚེ་འཕོས་ནས། </s>
</p><p id="396">
<s id="396:1">བློན་པོ་རྣམས་ཀྱིས་རྒྱལ་བུ་དེ་རྒྱལ་པོར་དབང་བསྐུར་བར་གསོལ་པ་དང་།</s>
<s id="396:2">རྒྱལ་བུས་བློན་པོ་རྣམས་ལ་ངས་ནི་རྒྱལ་པོ་མི་ནུས་སོ་ཞེས་བསྒོའོ། །</s>
<s id="396:3">བློན་པོ་རྣམས་ཀྱིས་གསོལ་པ། ད་རྒྱལ་པོ་ [165a.6]ཆེན་པོ་ནོངས་ཏེ་རྒྱལ་བུ་མ་ལགས་པ་རྒྱལ་པོ་གཞན་འགའ་ཡང་མེད་དོ། །</s>
</p><p id="397">
<s id="397:1">ད་རྒྱལ་བུས་རྒྱལ་པོ་མི་མཛད་ན་སུ་ཞིག་རྒྱལ་པོར་གཞུག་ཅེས་གསོལ་པ་དང་།</s>
<s id="397:2">རྒྱལ་བུས་སྨྲས་པ།</s>
<s id="397:3">འཇིག་རྟེན་འདི་དག་ནི་མི་རིགས་པའི་སྡིག་པའི་ཆོས་བྱེད་དོ། །</s>
</p><p id="398">
<s id="398:1">བསད་པ་དང་། ཆད་པས་བཅད་པའི་ [165a.7]ལས་བྱས་ན། </s>
</p><p id="399">
<s id="399:1">ཁོ་བོ་ལ་ཁ་ན་མ་ཐོ་བའི་ལས་མི་ཆུང་སྟེ། </s>
</p><p id="400">
<s id="400:1">གལ་ཏེ་ཁྱེད་ཡུལ་མི་ཐམས་ཅད་ཀྱིས་དགེ་བ་བཅུའི་ལས་བྱེད་ནུས་ན། </s>
</p><p id="401">
<s id="401:1">ཁོ་བོ་ཡང་རྒྱལ་པོ་བྱེད་ནུས་སོ་ཞེས་བསྒོའོ། །</s>
<s id="401:2">བློན་པོ་རྣམས་ཀྱིས་གསོལ་པ།</s>
<s id="401:3">འདི་ནི་ལེགས་ཏེ་</s>
</p><p id="402">
<s id="402:1">རྒྱལ་སར་གཤེགས་ཏེ་</s>
</p><p id="403">
<s id="403:1">དབང་མཛོད་ཅིག་དང་། [165b.1]དགེ་བ་བཅུའི་ལས་ཀྱི་ལམ་ཐམས་ཅད་བགྱིད་པར་བཀར་བཏགས་སོ་ཞེས་གསོལ་པ་དང་།</s>
<s id="403:2">མོད་ལ་རྒྱལ་བུ་ཡང་རྒྱལ་སར་གཤེགས་ནས་</s>
</p><p id="404">
<s id="404:1">མི་ཐམས་ཅད་དགེ་བ་བཅུའི་ལས་ཀྱི་ལམ་སྤྱོད་པར་ཡིད་འཐུན་ཏེ་བཀའ་བཞིན་དུ་བྱས་སོ། །</s>
</p><p id="405">
<s id="405:1">དེའི་ཚེ་བདུད་ཀྱི་རྒྱལ་པོས་ཕྲག་དོག་བྱས་ཏེ། </s>
</p><p id="406">
<s id="406:1">[165b.2]རྒྱལ་པོའི་སྲིད་མི་རུང་བར་བྱ་བའི་ཕྱིར་སྐུར་ཡིག་བྲིས་ནས་རྒྱལ་ཕྲན་ཀུན་ལ་སྤྲིངས་ཏེ། </s>
</p><p id="407">
<s id="407:1">སྔར་དགེ་བ་བྱོས་ཤིག་པར་བཀར་བཏགས་པ་ནི་དགེ་བ་བྱས་ཀྱང་མངོན་རྟགས་མེད་དེ། </s>
</p><p id="408">
<s id="408:1">བདག་ཉོན་མོངས་པ་ལས་ཕན་པའི་དོན་མེད་ཀྱིས།</s>
<s id="408:2">ད་ཕྱིན་ཅད་ཡིད་བཞིན་དུ་མི་དགེ་བ་བཅུ་ལ་བག་ [165b.3]མེད་པར་སྤྱོད་ཅིག །</s>
</p><p id="409">
<s id="409:1">ཅེས་སྤྲིངས་པའི་སྐུར་ཡིག་རྒྱལ་ཕྲན་རྣམས་ཀྱི་ལག་ཏུ་འོངས་ནས། </s>
</p><p id="410">
<s id="410:1">རྒྱལ་ཕྲན་རྣམས་ངོ་མཚར་དུ་གྱུར་ཏེ། </s>
</p><p id="411">
<s id="411:1">རྒྱལ་པོ་ཆེན་པོ་ཅིའི་ཕྱིར་སྡིག་པའི་ལས་བྱེད་པར་བསྐུལ་སྙམ་ནས་འདི་ནི་རིགས་པ་མ་ཡིན་ཏེ། </s>
</p><p id="412">
<s id="412:1">ཡིད་མ་ཆེས་པར་རྒྱལ་པོ་ལ་ཞུས་པ་དང་།</s>
<s id="412:2">རྒྱལ་ [165b.4]པོས་དེ་སྐད་ཅེས་གསོལ་པ་ཐོས་ནས།</s>
</p><p id="413">
<s id="413:1">དངངས་ཤིང་ངོ་མཚར་དུ་གྱུར་ཏེ།  ངས་ནི་འདི་སྐད་དུ་བསྒོ་བ་མེད་ན།</s>
</p><p id="414">
<s id="414:1">ཅིའི་ཕྱིར་འདི་འདྲ་བར་གྱུར་ཅེས་དངངས་ནས། </s>
</p><p id="415">
<s id="415:1">རྒྱལ་པོ་ཉིད་ཡུལ་ཀུན་ཏུ་གཤེགས་ཏེ། </s>
</p><p id="416">
<s id="416:1">མི་མང་པོ་སྔོན་ལས་གྱུར་ཏམ།</s>
<s id="416:2">མ་གྱུར་རྟོག་པར་གཤེགས་པ་ལས།</s>
<s id="416:3">[165b.5]བདུད་ཀྱི་རྒྱལ་པོས།</s>
<s id="416:4">ལམ་ཁར་མི་ཞིག་མེ་དོང་ཆེན་པོ་རབ་ཏུ་འབར་བའི་ནང་དུ་སྡུག་བསྔལ་གྱིས་སྙིང་རྗེ་རྗེ་སྐད་དུ་འདོན་པའི་སྒྲ་རྒྱལ་པོས་ཐོས་པར་སྤྲུལ་ནས</s>
</p><p id="417">
<s id="417:1">རྒྱལ་པོ་ཡང་དེའི་ཐད་དུ་གཤེགས་ནས། </s>
</p><p id="418">
<s id="418:1">ཁྱོད་སུ་ཞིག་ཅི་ཉེས་ཞེས་དྲིས་ནས། </s>
</p><p id="419">
<s id="419:1">མི་དེས་སྨྲས་པ།</s>
<s id="419:2">བདག་གིས་ [165b.6]སྔོན་མི་འདི་དག་དགེ་བ་བཅུའི་ལས་ལ་བཀོད་པས།</s>
<s id="419:3">ད་ཤིན་ཏུ་མི་བཟད་པའི་སྡུག་བསྔལ་འདི་ལྟ་བུ་དག་མྱོང་བར་གྱུར་ཏོ། །</s>
</p><p id="420">
<s id="420:1">རྒྱལ་པོས་སྨྲས་པ།</s>
<s id="420:2">དགེ་བ་བྱེད་པར་བསྐུལ་བས། འདི་ལྟར་སྡུག་བསྔལ་མྱོང་བར་གྱུར་པ་ནི་ཆོས་མེད་དེ།</s>
</p><p id="421">
<s id="421:1">ཁྱོད་འདི་ལྟ་བུའི་སྡུག་བསྔལ་མྱོང་ [165b.7]བར་གྱུར་ན།</s>
</p><p id="422">
<s id="422:1">དགེ་བ་བྱེད་པར་བསྐུལ་ནས། </s>
</p><p id="423">
<s id="423:1">དགེ་བ་བྱེད་པ་དེ་དག་དགེ་བའི་འབྲས་བུ་ཐོབ་པའམ།</s>
<s id="423:2">སྨྲས་པ་དེ་ནི་དགེ་བའི་འབྲས་བུ་ཐོབ་སྟེ།</s>
</p><p id="424">
<s id="424:1">དགེ་བ་བྱེད་པར་བསྐུལ་བ་འབའ་ཞིག་སྡུག་བསྔལ་འདི་ལྟ་བུ་མྱོང་ངོ་། །</s>
</p><p id="425">
<s id="425:1">རྒྱལ་པོས་དེ་སྐད་ཅེས་ཐོས་ནས་ཤིན་ཏུ་དགའ་སྟེ།  འདི་ [166a.1]སྐད་ཅེས་སྨྲས་སོ། །</s>
</p><p id="426">
<s id="426:1">མི་ཕ་རོལ་པོས་དགེ་བའི་འབྲས་བུ་ཐོབ་པར་གྱུར་ན་ལྟ།</s>
<s id="426:2">སྡུག་བསྔལ་མྱོང་ཡང་བླའི།</s>
<s id="426:3">འགྱོད་པ་མེད་དོ་ཞེས་སྨྲས་པ་དང་།</s>
<s id="426:4">བདུད་ཀྱི་རྒྱལ་པོས་ཐོས་ནས</s>
</p><p id="427">
<s id="427:1">དེ་དག་དེ་མ་ཐག་ཏུ་མི་སྣང་བར་བྱས་སོ། །</s>
</p><p id="428">
<s id="428:1">དེ་ནས་རྒྱལ་པོ་ཡུལ་ཀུན་ [166a.2]ཏུ་གཤེགས་ཏེ། </s>
</p><p id="429">
<s id="429:1">དགེ་བ་བཅུའི་ལས་ཀྱི་ལམ་ཀུན་ཏུ་བསྒྲགས་ཏེ། </s>
</p><p id="430">
<s id="430:1">འབངས་ཐམས་ཅད་ལུས་དང་།</s>
<s id="430:2">ངག་དང་ཡིད་ཀྱི་སྒོ་ནས་དགེ་བ་ལ་འདུན་ཏེ།</s>
</p><p id="431">
<s id="431:1">ཐམས་ཅད་ཀྱིས་རྒྱལ་པོའི་ཡོན་ཏན་བསྔགས་པས།</s>
<s id="431:2">དེའི་ཚེ་གསེར་གྱི་འཁོར་ལོ་དང་།</s>
<s id="431:3">རིན་པོ་ཆེ་སྣ་བདུན་ [166a.3]དང་ལྡན་ནས།</s>
</p><p id="432">
<s id="432:1">གླིང་བཞི་ཀུན་ཏུ་གཤེགས་ཏེ། </s>
</p><p id="433">
<s id="433:1">དགེ་བ་ལ་བཀོད་པ་ལྷུར་བྱས་སོ། །</s>
</p><p id="434">
<s id="434:1">དེའི་ཚེ་དེའི་དུས་ན་རྒྱལ་པོ་ཆེན་པོ་དེ་ནི་</s>
<s id="434:2">ད་ལྟར་ངའི་ཡབ་ཟས་གཙང་མ་ཡིན་ནོ། །</s>
</p><p id="435">
<s id="435:1">དེའི་ཚེ་དེའི་དུས་ན་རྒྱལ་བུ་དེའི་མ་ཡུམ་དེ་ནི།</s>
<s id="435:2">ད་ལྟར་ངའི་ཡུམ་ལྷ་མཛེས་མ་ཡིན་ནོ། །</s>
</p><p id="436">
<s id="436:1">[166a.4]རྒྱལ་པོ་ཤེས་རབ་འོད། མི་མང་པོ་དགེ་བ་བཅུ་ལ་བཀོད་པ་དེ་ནི་ང་ཡིན་ནོ། །</s>
</p><p id="437">
<s id="437:1">དེའི་ཚེ་དེའི་དུས་ན་ཡང་ང་ཉིད་དགེ་བ་བཅུ་ཉམས་སུ་བླངས་ཏེ། </s>
</p><p id="438">
<s id="438:1">གཞན་དག་ཀྱང་དགེ་བ་བཅུ་ལ་བཀོད་པས།</s>
<s id="438:2">དེའི་ཕྱིར་ཞབས་ཀྱི་འོག་ན་འཁོར་ལོ་རྩིབས་སྟོང་དང་ལྡན་པར་གྱུར་ཏོ། །</s>
</p><p id="439">
<s id="439:1">དེ་ [166a.5]ནས་རྒྱལ་པོ་གཟུགས་ཅན་སྙིང་པོས།</s>
<s id="439:2">ཡང་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
</p><p id="440">
<s id="440:1">སྟོན་པ་དྲུག་པོ་མྱོས་ཤིང་བསླད་པའི་འཁོར་དུ་བཅས་པ་རང་གིས་ཚོད་མི་འཛིན་ཏེ། </s>
</p><p id="441">
<s id="441:1">རྙེད་པ་དང་གྲགས་པ་ལ་ཆགས་ནས། </s>
</p><p id="442">
<s id="442:1">ཕྲག་དོག་གི་སེམས་སྐྱེས་ཏེ། </s>
</p><p id="443">
<s id="443:1">བཅོམ་ [166a.6]ལྡན་འདས་དང་ཆོ་འཕྲུལ་འགྲན་པར་གསོལ་པ།</s>
<s id="443:2">བཅོམ་ལྡན་འདས་ཀྱིས་གཅིག་མཛད་ན།</s>
</p><p id="444">
<s id="444:1">བདག་ཅག་གིས་གཉིས་བགྱིའོ་ཞེས་མཆི་བ་ལགས།</s>
<s id="444:2">བཅོམ་ལྡན་འདས་ཀྱིས་ཆོ་འཕྲུལ་བསམ་གྱིས་མི་ཁྱབ་པ་བསྟན་ཀྱང་།</s>
<s id="444:3">སྟོན་པ་དྲུག་གིས་ཆོ་འཕྲུལ་གཅིག་ཙམ་ [166a.7]ཡང་བསྟན་མ་ནུས་ཏེ།</s>
</p><p id="445">
<s id="445:1">ངོ་ཚ་ཞིང་སྐྱེངས་ནས་ཆུར་མཆོངས་ཏེ། </s>
</p><p id="446">
<s id="446:1">གུམ་པ་འདི་དག་ནི་ཧ་ཅང་ཡང་མྱོས་ཏེ། </s>
</p><p id="447">
<s id="447:1">འཁྲུལ་ཏོ་སྙམ་བགྱིད་དོ། །</s>
</p><p id="448">
<s id="448:1">བཅོམ་ལྡན་འདས་ཀྱིས་བཀའ་སྩལ་པ།</s>
<s id="448:2">རྒྱལ་པོ་ཆེན་པོ་སྟོན་པ་དྲུག་པོ་འདི་དག་རྙེད་པ་དང་གྲགས་པའི་ཕྱིར།</s>
<s id="448:3">ང་དང་འགྲན་པར་ [166b.1]འདོད་ནས་སྲོག་འདོར་བ་འདི་འབའ་ཞིག་ཏུ་མ་ཟད་དེ།</s>
</p><p id="449">
<s id="449:1">སྔོན་འདས་པའི་དུས་ན་ཡང་ང་དང་འགྲན་པར་འདོད་པ་ལས།</s>
<s id="449:2">ལུས་དང་སྲོག་གི་བར་དུ་ཡང་བྲལ་ལོ། །</s>
<s id="449:3">དེ་ནས་རྒྱལ་པོ་གཟུགས་ཅན་སྙིང་པོས། པུས་མོ་གཉིས་ས་ལ་བཙུགས་ནས།</s>
</p><p id="450">
<s id="450:1">བཅོམ་ལྡན་འདས་ [166b.2]ལ་འདི་སྐད་ཅེས་གསོལ་ཏོ། །</s>
</p><p id="451">
<s id="451:1">སྔོན་འདས་པའི་དུས་ན། </s>
</p><p id="452">
<s id="452:1">བཅོམ་ལྡན་འདས་ཀྱིས་སྟོན་པ་དྲུག་དང་འགྲན་པ་བདག་ཅག་ལ་བསྟན་དུ་གསོལ། </s>
</p><p id="453">
<s id="453:1">བཅོམ་ལྡན་འདས་ཀྱིས་རྒྱལ་པོ་ལ་བཀའ་སྩལ་པ།</s>
<s id="453:2">རྒྱལ་པོ་ཆེན་པོ་རྟག་པར་ཡིད་ལ་ཟུང་ཤིག་དང་།</s>
<s id="453:3">སྔོན་འདས་ [166b.3]པའི་དུས་ན། བསྐལ་པ་ཚད་མེད་གྲངས་མེད་པ་འདས་པའི་ཕ་རོལ་ན།</s>
</p><p id="454">
<s id="454:1">འཛམ་བུའི་གླིང་འདིར་རྒྱལ་པོ་མ་ཧ་ཤ་ཀུ་ལི་ཞེས་བྱ་བ་རྒྱལ་ཕྲན་ལྔ་བརྒྱ་ལ་དབང་བྱེད་པ་ཞིག་བྱུང་སྟེ། </s>
</p><p id="455">
<s id="455:1">རྒྱལ་པོ་དེ་ལ་བཙུན་མོ་ལྔ་བརྒྱ་ཡོད་ཀྱང་།</s>
<s id="455:2">ཁྱེའུ་རིགས་འཚོབ་པ་གཅིག་ཀྱང་མེད་པས་ [166b.4]རྒྱལ་པོ་དེས་འདི་སྙམ་དུ་སེམས་སོ། །</s>
</p><p id="456">
<s id="456:1">ང་ནི་རྒས་འཁོགས་ཏེ་བུ་གཅིག་ཙམ་ཡང་རིགས་འཚོབ་པ་མེད་ན། </s>
</p><p id="457">
<s id="457:1">གལ་ཏེ་ང་འདས་པའི་འོག་ཏུ་རྒྱལ་ཕྲན་རྣམས་གཅིག་ལ་གཅིག་མི་ཉན་ཅིང་དམག་འདྲེན་ཏེ། </s>
</p><p id="458">
<s id="458:1">སེམས་ཅན་རྣམས་ཀྱང་མ་ཉེས་པར་འཆི་ལ།</s>
<s id="458:2">སྲིད་ཀྱང་འཁྲུགས་ [166b.5]པར་འགྱུར་རོ། །སྙམ་བསམས་ནས།</s>
</p><p id="459">
<s id="459:1">མྱ་ངན་གྱིས་ཡིད་གདུངས་ཏེ་སེམས་ཁོངས་སུ་ཆུད་དོ། །</s>
</p><p id="460">
<s id="460:1">དེའི་ཚེ་བརྒྱ་བྱིན་ལྷའི་དབང་པོས་རྒྱང་མ་ནས་རྒྱལ་པོ་དེ་མི་དགའ་ཞིང་། སེམས་ཁོངས་སུ་ཆུད་པ་མཐོང་ནས།</s>
</p><p id="461">
<s id="461:1">ནམ་མཁའ་ལས་བབས་ཏེ། </s>
</p><p id="462">
<s id="462:1">སྨན་པ་ཞིག་ [166b.6]ཏུ་སྤྲུལ་ནས། </s>
</p><p id="463">
<s id="463:1">རྒྱལ་པོ་དེའི་གན་དུ་སོང་སྟེ། </s>
</p><p id="464">
<s id="464:1">རྒྱལ་པོ་ཁྱོད་ནི་ཅིའི་ཕྱིར་འདི་ལྟར་ཡི་མུག་ཅིང་མི་དགའ་ཞེས་དྲིས་པ་དང་།</s>
<s id="464:2">རྒྱལ་པོས་ཀྱང་སྔ་མ་བཞིན་གཏམ་བྱས་སོ། །</s>
</p><p id="465">
<s id="465:1">སྤྲུལ་པའི་སྨན་པས་རྒྱལ་པོ་ལ་སྨྲས་པ།</s>
<s id="465:2">རྒྱལ་པོ་ཁྱོད་མྱ་ངན་མ་བྱེད་ཅིག །</s>
</p><p id="466">
<s id="466:1">བདག་ནི་ [166b.7]ཁྱོད་ཀྱི་ཕྱིར་གངས་ཀྱི་རིར་སོང་ནས། </s>
</p><p id="467">
<s id="467:1">གངས་ཀྱི་རིའི་སྨན་རྣམ་པ་མང་པོ་བཏུས་ཏེ། </s>
</p><p id="468">
<s id="468:1">བཙུན་མོ་དག་ཟར་བཅུག་ན་ཟོས་མ་ཐག་ཏུ་བཙུན་མོ་དག་ཀུན་སེམས་ཅན་དང་ལྡན་པར་འགྱུར་བར་བགྱིའོ། །</s>
</p><p id="469">
<s id="469:1">རྒྱལ་པོས་དེ་སྐད་ཅེས་སྨྲས་པ་ཐོས་ནས་ཚིག་འདི་ནི་བདག་གི་མྱ་ངན་ [167a.1]སངས་པར་བྱེད་དོ། །</s>
</p><p id="470">
<s id="470:1">སྙམ་བསམས་ནས།  སྨན་པ་ལ་ཁྱོད་ཀྱིས་འདི་ལྟར་ནུས་ན་ཤིན་ཏུ་ལེགས་སོ་ཞེས་སྨྲས་སོ། །</s>
</p><p id="471">
<s id="471:1">དེའི་ཚེ་ན་སྤྲུལ་པའི་སྨན་པ་དེ་གངས་ཀྱི་རི་ལ་སོང་ནས། </s>
</p><p id="472">
<s id="472:1">སྨན་རྣམ་པ་མང་པོ་བཏུས་ཏེ།  ཁུར་དུ་ཁྱེར་ཏེ།</s>
</p><p id="473">
<s id="473:1">ཕྱིར་རྒྱལ་པོའི་ཕོ་བྲང་དུ་འོངས་སོ། ། </s>
</p><p id="474">
<s id="474:1">[167a.2]དེ་ནས་སྨན་རྣམས་འོ་མ་ལ་བསྐོལ་ཏེ། </s>
</p><p id="475">
<s id="475:1">བཙུན་མོ་ཆེན་མོ་ལ་བྱིན་པ་དང་།</s>
<s id="475:2">བཙུན་མོ་ཆེན་མོས་སྨན་དེ་མནམ་ཞིང་ཡིད་ཀྱང་མ་ཆེས་པས་འཐུང་དུ་མ་བཏུབ་པ་དང་།</s>
<s id="475:3">སྤྲུལ་པའི་སྨན་པ་ཡང་ཕྱིར་ལྷའི་གནས་སུ་སོང་ངོ་། །</s>
</p><p id="476">
<s id="476:1">སྨན་དེ་ལ་བཙུན་མོ་ཆུང་ངུ་གཞན་དག་གིས་འཐུངས་ཏེ། </s>
</p><p id="477">
<s id="477:1">[167a.3]བཙུན་མོས་དེ་དག་འཐུངས་ནས་རིང་པོར་མ་ལོན་པར་སོ་སོ་ནས་སེམས་ཅན་དང་ལྡན་པར་གྱུར་ཏེ། </s>
</p><p id="478">
<s id="478:1">དེ་དག་གིས་དེ་བཞིན་དུ་བཙུན་མོ་ཆེན་མོ་ལ་སྨྲས་པ་དང་།</s>
<s id="478:2">བཙུན་མོ་ཆེན་མོ་འགྱོད་དེ་མི་དགའ་ནས་</s>
</p><p id="479">
<s id="479:1">སྨན་དེའི་ལྷག་མ་ཅི་ཡོད་ཅེས་དྲིས་ན་</s>
</p><p id="480">
<s id="480:1">ཟད་དོ་ཞེས་སྨྲས་སོ། །</s>
</p><p id="481">
<s id="481:1">འོ་ན་སྨན་གྱི་ [167a.4]ཚིགས་མ་ཙམ་ཡོད་དམ་ཞེས་དྲིས་ན། </s>
</p><p id="482">
<s id="482:1">སྨན་གྱི་ཚིགས་མ་ནི་ཡོད་དོ་ཞེས་སྨྲས་སོ། །</s>
</p><p id="483">
<s id="483:1">དེ་ནས་བཙུན་མོ་ཆེན་མོས་སྨན་གྱི་ཚིགས་མ་འོ་མའི་ནང་དུ་བསྐོལ་ཏེ་འཐུངས་པ་དང་།</s>
<s id="483:2">རིང་པོར་མ་ལོན་པར་སེམས་ཅན་དང་ལྡན་པར་གྱུར་ཏེ།</s>
</p><p id="484">
<s id="484:1">བཙུན་མོ་གཞན་དག་སྔར་སྨན་འཐུངས་ [167a.5]པ་ནི་ཟླ་བ་ཚང་ནས་སོ་སོ་ནས་བུ་ཁྱེའུ་ཤ་སྟག་བཙས་ཏེ། </s>
</p><p id="485">
<s id="485:1">བཟང་བ་བལྟ་ན་སྡུག་པའོ། །</s>
</p><p id="486">
<s id="486:1">རྒྱལ་པོ་རབ་ཏུ་དགའ་ནས་བཙུན་མོ་ཆེན་མོ་སྲས་ནམ་བཙའ་བ་འབའ་ཞིག་སེམས་སོ། །</s>
</p><p id="487">
<s id="487:1">བཙུན་མོ་ཆེན་མོ་ཡང་ཟླ་བ་ཚང་ནས་ཁྱེའུ་ཞིག་བཙས་ཏེ། </s>
</p><p id="488">
<s id="488:1">བྱད་བཞིན་མི་སྡུག་པ་ [167a.6]ཤིང་དུམ་ལྟ་བུ་ཞིག་བཙས་ནས། </s>
</p><p id="489">
<s id="489:1">རྒྱལ་པོ་དང་བཙུན་མོ་མི་དགའ་སྟེ། </s>
</p><p id="490">
<s id="490:1">བུའི་མིང་སྡོང་དུམ་ཞེས་བྱ་བར་བཏགས་སོ། །</s>
</p><p id="491">
<s id="491:1">དེ་ནས་གསོས་བསྐྱེད་དེ་ཆེར་སྐྱེས་ནས་ཕུ་བོ་རྣམས་ནི་ཐམས་ཅད་ཆུང་མ་ལེན་ཏེ། </s>
</p><p id="492">
<s id="492:1">རྒྱལ་བུ་སྡོང་དུམ་འབའ་ཞིག་ཆུང་མ་མ་བླངས་སོ། །</s>
</p><p id="493">
<s id="493:1">དུས་ [167a.7]གཞན་ཞིག་ན་ཕ་རོལ་པོའི་རྒྱལ་པོས་དམག་དྲངས་ནས།  ཉེ་བར་འོངས་པ་དང་།</s>
<s id="493:2">རྒྱལ་བུ་ལྔ་བརྒྱས་ཀྱང་དམག་གི་ཚོགས་བཤམས་ཏེ།</s>
</p><p id="494">
<s id="494:1">ཕ་རོལ་པོའི་དམག་ལ་རྒོལ་དུ་སོང་སོང་བ་ལས་གཡུལ་ལས་ཕམ་ནས་ཕྱིར་ཕོ་བྲང་དུ་བྲོས་ནས་འོངས་སོ། །</s>
</p><p id="495">
<s id="495:1">རྒྱལ་བུ་སྡོང་ [167b.1]དུམ་གྱིས་ཕུ་བོ་རྣམས་ལ་སྨྲས་པ།</s>
<s id="495:2">ཁྱོད་ཅིའི་ཕྱིར་འདི་ལྟ་བུར་འཇིགས་སྐྲག་སྟེ་བྲོས་ཞེས་དྲིས་ན།</s>
</p><p id="496">
<s id="496:1">ཕུ་བོ་རྣམས་ཀྱིས་སྨྲས་པ།</s>
<s id="496:2">ངེད་དམག་དང་བཅས་ཏེ་ཕ་རོལ་པོའི་དམག་ལ་རྒོལ་དུ་སོང་བ་ལས་གཡུལ་ཕམ་ནས་ཕ་རོལ་པོའི་དམག་གིས་བཏབ་ནས།</s>
</p><p id="497">
<s id="497:1">བྲོས་ [167b.2]པ་ཡིན་ནོ། །</s>
</p><p id="498">
<s id="498:1">རྒྱལ་བུ་སྡོང་དུམ་གྱིས་སྨྲས་པ།</s>
<s id="498:2">དགྲ་དེ་ཙམ་གྱིས་བདག་ཅག་ལ་བསྔོ་བར་མི་ནུས་ཀྱིས།</s>
<s id="498:3">བདག་ཅག་གི་མེས་པོའི་གཞུ་དང་། དུང་ད་ལྟར་ལྷ་རྟེན་གྱི་གནས་ན་ཡོད་པ་འོན་ཅིག་དང་།</s>
<s id="498:4">བདག་དེ་དག་ལ་རྒོལ་དུ་འགྲོའོ་ཞེས་སྨྲས་སོ། །</s>
</p><p id="499">
<s id="499:1">རྒྱལ་ [167b.3]བུ་དེའི་མེས་པོ་ནི་འཁོར་ལོས་སྒྱུར་བའི་རྒྱལ་པོ་ཡིན་ཏེ། </s>
</p><p id="500">
<s id="500:1">མི་མང་པོ་བཟློག་ནས་འཁོར་ལོས་སྒྱུར་བའི་རྒྱལ་པོའི་གཞུ་གཡེར་པོར་བཏེགས་ཏེ། </s>
</p><p id="501">
<s id="501:1">རྒྱལ་བུ་ལ་ཕུལ་ལོ། །</s>
<s id="501:2">རྒྱལ་བུས་གཞུ་བླངས་ཏེ་བརྡུངས་ནས་གཞུ་རྒྱུད་སྤྲིངས་པའི་སྒྲ་འབྲུག་སྐད་ཟེར་ཏེ།</s>
</p><p id="502">
<s id="502:1">དཔག་ཚད་ [167b.4]བཞི་བཅུའི་བར་དུ་ཐོས་པར་གྱུར་ཏོ། །</s>
</p><p id="503">
<s id="503:1">དེ་ནས་རྒྱལ་བུས་དུང་དང་གཞུ་ཐོགས་ཏེ། </s>
</p><p id="504">
<s id="504:1">གཅིག་པུ་དགྲ་ལ་རྒོལ་དུ་སོང་ནས་སྔར་དུང་བུས་ཏེ། </s>
</p><p id="505">
<s id="505:1">དུང་གི་སྒྲ་གནམ་ལྕགས་འབབ་པ་སྐད་གྲགས་པས།</s>
<s id="505:2">ཕ་རོལ་པོའི་དམག་གིས་ཐོས་པ་ཙམ་གྱིས་འཇིགས་སྐྲག་སྟེ་ [167b.5]ཐམས་ཅད་བྱེར་རོ། །</s>
<s id="505:3">དེ་ནས་རྒྱལ་བུ་ཡང་ཕྱིར་ལོག་ནས་</s>
</p><p id="506">
<s id="506:1">རྒྱལ་པོ་དང་། བཙུན་མོས་གདོད་སྡུག་པར་སེམས་ཏེ། </s>
</p><p id="507">
<s id="507:1">རྒྱལ་བུའི་ཆུང་མ་བླང་བར་སེམས་སོ། །</s>
</p><p id="508">
<s id="508:1">དེའི་ཚེ་རྒྱལ་པོ་ལི་ཤི་པ་ཙ་ཞེས་བྱ་བ་ལ་བུ་མོ་ཞིག་ཡོད་དེ། </s>
</p><p id="509">
<s id="509:1">འཇིག་རྟེན་ན་དཀོན་པར་བཟང་ངོ་ཞེས་ [167b.6]ཐོས་ནས། </s>
</p><p id="510">
<s id="510:1">རྒྱལ་པོས་ཕོ་ཉ་བཏང་ནས་བུ་མོ་མནའ་མར་བླངས་ཏེ། </s>
</p><p id="511">
<s id="511:1">རྒྱལ་བུའི་ནང་ནས་བྱད་གཟུགས་བཟང་བ་ཞིག་དམག་པ་ཡིན་ནོ་ཞེས་བསྟན་ཏེ། </s>
</p><p id="512">
<s id="512:1">རྒྱལ་པོ་དེས་བུ་མོ་སྦྱིན་པར་བྱས་སོ། །</s>
</p><p id="513">
<s id="513:1">དེ་ནས་རྒྱལ་པོ་རབ་ཏུ་དགའ་ནས་མནའ་མ་བསུ་བའི་ཡོ་བྱད་བཤམས་ [167b.7]ཏེ། </s>
</p><p id="514">
<s id="514:1">རྒྱལ་བུ་སྡོང་དུ་མ་ཉིད་ཀྱང་ཆུང་མ་བསུར་བཏང་ནས་ཉིན་པར་ཆུང་མ་དང་མ་ཕྲད་པར་གྱིས་ལ།</s>
<s id="514:2">མཚན་མོ་ཕྲད་པར་གྱིས་ཤིག་ཅེས་བསྒོ་ནས་བཏང་ངོ་། །</s>
</p><p id="515">
<s id="515:1">དེ་ནས་དུས་གཞན་ཞིག་ན་བུ་མོ་དེ་ཕུ་ནུ་མོ་གཞན་དག་དང་ཕྲད་ནས། </s>
</p><p id="516">
<s id="516:1">སོ་སོ་ནས་ཁྱོའི་ཡོན་ཏན་ཅི་ [168a.1]ཡོད་པ་སྨྲས་པ་དང་།</s>
<s id="516:2">རྒྱལ་བུ་སྡོང་དུམ་གྱི་ཆུང་མས་ཀྱང་ཁྱོ་ལ་བསྟོད་དོ། །</s>
</p><p id="517">
<s id="517:1">ཁོ་མོའི་ཁྱོ་ནི་དཔའ་ལ་སྟོབས་ཀྱང་གྱད་དང་མཉམ་སྟེ། </s>
</p><p id="518">
<s id="518:1">ལུས་ཀྱི་ཤ་ཡང་ཤིན་ཏུ་འཇམ་མོ་ཞེས་སྨྲས་པ་དང་།</s>
<s id="518:2">ཕུ་ནུ་མོས་སྨྲས་པ།</s>
<s id="518:3">ཁྱོད་མ་སྨྲ་ཤིག །</s>
<s id="518:4">[168a.2]ཁྱོད་ཀྱི་ཁྱོ་ནི་ཤིན་ཏུ་ཡང་མི་སྡུག་སྟེ།</s>
</p><p id="519">
<s id="519:1">སྡོང་དུམ་དང་འདྲ་བས་ཅི་སྟེ་ཁྱོད་ཉིན་པར་མཐོང་ན་དངངས་པར་འགྱུར་རོ་ཞེས་སྨྲས་སོ། །</s>
</p><p id="520">
<s id="520:1">སྡོང་དུམ་གྱི་ཆུང་མས་ཕུ་ནུ་མོ་དེ་དག་དེ་སྐད་ཅེས་སྨྲས་པ་ཐོས་ནས། </s>
</p><p id="521">
<s id="521:1">ཡིད་ལ་བཟུང་སྟེ་མཚན་མོ་མར་མེ་སྦར་ནས། </s>
</p><p id="522">
<s id="522:1">ཁྱོ་ [168a.3]གཉིད་ཀྱིས་ལོག་པའི་འོག་ཏུ་མར་མེ་ཕྱུང་སྟེ། </s>
</p><p id="523">
<s id="523:1">བལྟས་ན་ཤིན་ཏུ་མི་སྡུག་པར་མཐོང་ནས་དངངས་སྐྲག་སྟེ། </s>
</p><p id="524">
<s id="524:1">མོད་ལ་ཕྱིར་ཕ་མའི་གནས་སུ་བྲོས་སོ། །</s>
</p><p id="525">
<s id="525:1">རྒྱལ་བུ་སྡོང་དུམ་གྱིས་ནམ་ནངས་ནས་གཟོད་ཚོར་ཏེ་མི་དགའ་ནས་གཞུ་དང་དུང་ཐོགས་ཏེ། </s>
</p><p id="526">
<s id="526:1">ཆུང་ [168a.4]མའི་ཡུལ་དུ་ཆུང་མ་སྙགས་སུ་སོང་ངོ་། །</s>
</p><p id="527">
<s id="527:1">ཡུལ་དེར་ཕྱིན་ནས་བློན་པོ་ཞིག་ལ་གནས་ཏེ།  འདུག་འདུག་པ་ལས་དུས་གཞན་ཞིག་ན།</s>
</p><p id="528">
<s id="528:1">རྒྱལ་ཕྲན་དྲུག་གི་རྒྱལ་པོས་ཀྱང་རྒྱལ་པོ་ལི་ཤི་པ་ཙ་ལ་བུ་མོ་བཟང་མོ་ཞིག་ཡོད་ཅེས་ཐོས་ནས། </s>
</p><p id="529">
<s id="529:1">སོ་སོ་ནས་དམག་ [168a.5]དང་ཆས་ཏེ་བུ་མོ་སློང་དུ་འོངས་སོ། །</s>
</p><p id="530">
<s id="530:1">དེའི་ཚེ་རྒྱལ་པོ་ལི་ཤི་པ་ཙ་མི་དགའ་ནས། </s>
</p><p id="531">
<s id="531:1">བློན་པོ་རྣམས་བསྡུས་ཏེ་བགྲོས་ནས། </s>
</p><p id="532">
<s id="532:1">གལ་ཏེ་བུ་མོ་འདི་རྒྱལ་པོ་གཅིག་ལ་བྱིན་ན་ནི་</s>
<s id="532:2">གཅིག་མི་དགའ་ཞིང་འཁོན་དུ་འཛིན་པས།</s>
<s id="532:3">ཅི་ལྟར་བྱས་ན་</s>
</p><p id="533">
<s id="533:1">དགྲ་འདི་དག་མེད་པར་འགྱུར་ [168a.6]ཞེས་བགྲོས་པ་དང་།</s>
<s id="533:2">བློན་པོ་གཅིག་གིས་བུ་མོ་འདི་དུམ་བུ་དུམ་བུར་བྱས་ལ།</s>
<s id="533:3">དུམ་བུ་རེ་རེ་བྱིན་ལ་དེ་དག་ཡིད་ཚིམ་པར་འགྱུར་རོ་ཞེས་སྨྲས་སོ། །</s>
</p><p id="534">
<s id="534:1">བློན་པོ་ཁ་ཅིག་གིས་འདི་སྐད་དུ་ལ་ལ་ཞིག་གིས་དམག་འདི་བཟློག་ནུས་ན། </s>
</p><p id="535">
<s id="535:1">བུ་མོ་ཡང་ཆུང་མར་བྱིན་ལ་ཡུལ་ [168a.7]ཕྱེད་ཀྱང་བྱ་དགར་བྱིན་ནོ། །</s>
</p><p id="536">
<s id="536:1">ཞེས་བཀར་བཏགས་ན་རུང་ངོ་ཞེས་སྨྲས་སོ། །</s>
</p><p id="537">
<s id="537:1">རྒྱལ་པོས་ཀྱང་གྲོས་དེ་མཉན་ཏེ་བཀར་བཏགས་པ་དང་།</s>
<s id="537:2">དེའི་ཚེ་རྒྱལ་པོ་སྡོང་དུམ་གཞུ་དང་དུང་ཐོགས་ཏེ།</s>
</p><p id="538">
<s id="538:1">གྲོང་ཁྱེར་གྱི་ཕྱི་རོལ་ཏུ་དགྲ་གང་ན་འདུག་པར་སོང་ནས་</s>
</p><p id="539">
<s id="539:1">དུང་བུས་ཏེ་ གཞུ་རྒྱུད་ [168b.1]སྤྲིངས་པ་ཙམ་གྱིས་ཕ་རོལ་པོའི་དམག་ཐམས་ཅད་སྐྲག་ནས་</s>
</p><p id="540">
<s id="540:1">གཡུལ་འགུལ་ཡང་མ་ནུས་སོ། །</s>
</p><p id="541">
<s id="541:1">དེ་ནས་དེ་དག་གི་དམག་གི་ནང་དུ་སོང་ནས་རྒྱལ་པོ་དྲུག་ཆར་གྱི་མགོ་བཅད་དེ་ཅོད་པན་བླངས་ནས་དམག་དེ་རྣམས་ཀྱང་འཁོར་དུ་བསྡུས་སོ། །</s>
</p><p id="542">
<s id="542:1">རྒྱལ་པོ་ལི་ཤི་པ་ཙ་རབ་ཏུ་དགའ་སྟེ། </s>
</p><p id="543">
<s id="543:1">བུ་ [168b.2]མོ་ཡང་ཆུང་མར་བྱིན་ནས། </s>
</p><p id="544">
<s id="544:1">རྒྱལ་པོ་ཆེན་པོར་བཅུག་སྟེ་རྒྱལ་པོ་དྲུག་གི་སྲིད་གཅིག་ཏུ་བསྡུས་ནས། </s>
</p><p id="545">
<s id="545:1">དམག་གི་ཚོགས་དང་བཅས་ཏེ་ཆུང་མ་དང་འགྲོགས་ནས་ཕྱིར་བདག་གི་ཡུལ་དུ་འོངས་སོ། །</s>
</p><p id="546">
<s id="546:1">རྒྱལ་པོས་ཀྱང་སྲས་ཕྱིར་འོངས་སོ་ཞེས་ཐོས་ནས་ཕྱི་རོལ་ཏུ་བསུས་ཏེ་རྒྱལ་སྲིད་ཀྱང་རྒྱལ་བུ་ལ་བྱིན་པ་ལས་ [168b.3]བྱེད་དུ་མ་བཏུབ་ནས། </s>
</p><p id="547">
<s id="547:1">ཕྱིར་ཡབ་ལ་གཏད་དེ་སྔོན་བཞིན་དུ་ཆུང་མ་དང་ལྷན་ཅིག་ཏུ་འདུག་ནས། </s>
</p><p id="548">
<s id="548:1">ཆུང་མ་ལ་ཁྱོད་ཅིའི་ཕྱིར་མཚན་མོ་ཁོ་བོ་བོར་ཏེ་བྲོས་ཞེས་དྲིས་ན། </s>
</p><p id="549">
<s id="549:1">ཁྱོད་ནི་མི་སྡུག་ཆེས་ནས་མི་མ་ཡིན་སྙམ་སྟེ་སྐྲག་ནས་བྲོས་སོ། །</s>
</p><p id="550">
<s id="550:1">དེ་ནས་རྒྱལ་བུས་མེ་ལོང་བླངས་ཏེ་མེ་ལོང་གི་ནང་དུ་བལྟས་ན་བདག་གི་ [168b.4]མདོག་ཤིན་ཏུ་མི་སྡུག་པ་མཐོང་ནས་ལུས་དེ་ལ་བལྟ་མི་འདོད་པ་ཙམ་དུ་སྐྱོ་ནས། </s>
</p><p id="551">
<s id="551:1">ཚལ་ཞིག་གི་ནང་དུ་སོང་ནས་</s>
</p><p id="552">
<s id="552:1">མཆི་མ་བྱས་པ་ལས་བརྒྱ་བྱིན་ལྷའི་དབང་པོས་རྒྱང་མ་ནས་མཐོང་སྟེ་</s>
</p><p id="553">
<s id="553:1">དེའི་དྲུང་དུ་འོངས་ནས་</s>
</p><p id="554">
<s id="554:1">ཅིའི་ཕྱིར་ཁྱོད་མཆི་མ་བྱེད་ཞེས་དྲིས་ནས</s>
</p><p id="555">
<s id="555:1">རྒྱལ་པོས་དེ་བཞིན་དུ་སྨྲས་པ་དང་བརྒྱ་བྱིན་གྱིས་སྤྲོ་བ་ [168b.5]བསྐྱེད་དེ། </s>
</p><p id="556">
<s id="556:1">རིན་པོ་ཆེའི་ནོར་བུ་ཅིག་ཀྱང་བྱིན་ནས་འདི་སྐད་ཅེས་སྨྲས་སོ། །</s>
</p><p id="557">
<s id="557:1">ཁྱོད་རྟག་ཏུ་ནོར་བུ་འདི་སྤྱི་བོ་ལ་ཐོགས་ཤིག་དང་ང་དང་འདྲ་བར་བཟང་ཞིང་མཛེས་པར་འགྱུར་རོ་ཞེས་བསྒོ་ནས་</s>
<s id="557:2">རྒྱལ་བུས་ནོར་བུ་སྤྱི་བོ་ལ་ཐོགས་མ་ཐག་ཏུ་བདག་གི་ལུས་སྔོན་བས་ལྷག་པར་གྱུར་པ་ཚོར་ནས་</s>
</p><p id="558">
<s id="558:1">ཕྱིར་ཕོ་བྲང་གི་ནང་དུ་འོངས་ [168b.6]ནས་གཞུ་དང་དུང་བླངས་ཏེ་</s>
</p><p id="559">
<s id="559:1">རྩེར་འགྲོ་བ་ལས་ཆུང་མས་ངོ་མ་ཤེས་ཏེ་</s>
</p><p id="560">
<s id="560:1">འདི་སྐད་ཅེས་སྨྲས་སོ། །</s>
</p><p id="561">
<s id="561:1">ཁྱོད་སུ་ཞིག་འདི་ལ་མ་རེག་ཤིག་ཁོ་མོའི་ཁྱོ་འོངས་ནས་</s>
</p><p id="562">
<s id="562:1">གནོད་པར་གྱུར་ཏ་རེ་ཆུང་མ་ལ་སྨྲས་པ།</s>
<s id="562:2">ང་ཁྱོད་ཀྱི་ཁྱོ་ཡིན་ནོ་ཞེས་སྨྲས་ན་ཆུང་མ་ཡིད་མ་ཆེས་ཏེ</s>
</p><p id="563">
<s id="563:1">འདི་སྐད་ཅེས་སྨྲས་སོ། །</s>
</p><p id="564">
<s id="564:1">ཁོ་མོའི་ཁྱོ་ནི་ཤིན་ཏུ་མི་སྡུག་ [168b.7]སྟེ། </s>
</p><p id="565">
<s id="565:1">ཁྱོད་ནི་ཤིན་ཏུ་ཡང་བཟང་བ་ཞིག་བྱུང་ན་</s>
</p><p id="566">
<s id="566:1">ཅི་ལྟར་ཁོ་མོའི་ཁྱོ་ཡིན་ཞེས་སྨྲས་པ་དང་།</s>
<s id="566:2">རྒྱལ་བུས་སྤྱི་བོའི་ནོར་བུ་བཀྲོལ་མ་ཐག་ཏུ་ཕྱིར་མི་སྡུག་པར་མཐོང་ནས་</s>
</p><p id="567">
<s id="567:1">རབ་ཏུ་དགའ་སྟེ</s>
</p><p id="568">
<s id="568:1">ཅིའི་ཕྱིར་འདི་ལྟར་གྱུར་ཅེས་དྲིས་ན་རྒྱལ་བུས་ཅིའི་ཕྱིར་དེ་ལྟར་གྱུར་པ་རྒྱས་པར་གཏམ་བྱས་ནས། </s>
</p><p id="569">
<s id="569:1">དེ་ཕྱིན་ཅད་ཁྱོ་ཤུག་གཉིས་ [169a.1]མཛའ་སྟེ། </s>
</p><p id="570">
<s id="570:1">རྒྱལ་བུའི་མིང་སྡོང་དུམ་ཞེས་བྱ་བ་ཡང་མིང་རྗེས་ནས་རྒྱལ་བུ་སུ་ལན་ཤན་ཞེས་མིང་བཏགས་སོ། །</s>
</p><p id="571">
<s id="571:1">དེ་ནས་དུས་གཞན་ཞིག་ན་རྒྱལ་བུ་དེས་འདི་སྙམ་དུ་བསམས་སོ། །</s>
</p><p id="572">
<s id="572:1">ད་ནི་དམག་དང་ཆས་ཏེ་ཕོ་བྲང་ཞིག་བྱའོ་སྙམ་དུ་བསམས་ནས། </s>
</p><p id="573">
<s id="573:1">གང་ནས་གཞི་ཡངས་ཤིང་ [169a.2]མཉམ་པ་ཞིག་ཏུ་སོང་སྟེ། </s>
</p><p id="574">
<s id="574:1">འདིར་ཕོ་བྲང་གྱིས་ཅེས་བསྒོ་བ་དང་།</s>
<s id="574:2">ཀླུའི་རྒྱལ་པོ་བཞི་ཞིག་མིར་སྤྲུལ་ནས་འདིར་ཕོ་བྲང་མཛད་ན་ཅི་ལས་མཛད་ཅེས་དྲིས་ན།</s>
</p><p id="575">
<s id="575:1">རྒྱལ་བུ་སུ་ལན་ཤན་གྱིས་སྨྲས་པ།</s>
<s id="575:2">ས་ལས་བྱའོ་ཞེས་བསྒོ་བ་དང་།</s>
<s id="575:3">ཀླུའི་རྒྱལ་པོ་བཞིས་ཅིའི་ཕྱིར་རིན་པོ་ཆེ་ལས་མི་མཛད་ཅེས་སྨྲས་སོ། །</s>
</p><p id="576">
<s id="576:1">[169a.3]རྒྱལ་པོས་སྨྲས་པ།</s>
<s id="576:2">ཕོ་བྲང་ཆེན་པོ་ཞིག་བྱ་དགོས་ན་ རིན་པོ་ཆེ་དེ་སྙེད་ཅིག་ག་ལས་རྙེད་ཅེས་སྨྲས་པ་དང་།</s>
<s id="576:3">ཀླུའི་རྒྱལ་པོས་བདག་ཅག་གིས་འབུལ་ལོ་ཞེས་སྨྲས་ནས་དེའི་ངོས་བཞིར་ཆུ་མིག་རེ་རེ་སྤྲུལ་ཏེ་</s>
</p><p id="577">
<s id="577:1">འདི་སྐད་ཅེས་སྨྲས་སོ། །</s>
</p><p id="578">
<s id="578:1">ཤར་ཕྱོགས་ལོགས་ཀྱི་ཆུ་མིག་ལས་བཅུས་ཏེ་བྱས་ན་</s>
</p><p id="579">
<s id="579:1">ཐམས་ཅད་ [169a.4]བཻ་དཱུརྱར་འགྱུར་རོ། །</s>
<s id="579:2">ལྷོ་ཕྱོགས་ལོགས་ཀྱི་ཆུ་མིག་ལས་བཅུས་ཏེ་བྱས་ན་</s>
</p><p id="580">
<s id="580:1">ཐམས་ཅད་གསེར་དུ་འགྱུར་རོ། །</s>
<s id="580:2">ནུབ་ཕྱོགས་ལོགས་ཀྱི་ཆུ་མིག་ལས་བཅུས་ཏེ་བྱས་ན</s>
</p><p id="581">
<s id="581:1">ཐམས་ཅད་དངུལ་དུ་འགྱུར་རོ། །</s>
<s id="581:2">བྱང་ཕྱོགས་ངོས་ཀྱི་ཆུ་མིག་ལས་བཅུས་ཏེ་བྱས་ན་ཐམས་ཅད་ཤེལ་དུ་འགྱུར་རོ། ། [169a.5]ཞེས་སྨྲས་སོ། །</s>
</p><p id="582">
<s id="582:1">རྒྱལ་བུས་ཀྱང་དེ་དག་གིས་སྨྲས་པ་བཞིན་དུ་ཆུ་མིག་ལས་བཅུས་ནས་དེ་བཞིན་དུ་གྱུར་ཏོ། །</s>
</p><p id="583">
<s id="583:1">དེ་ནས་ཕོ་བྲང་གི་ར་བ་ཁོ་ར་ཁོར་ཡུག་དཔག་ཚད་བཞི་བརྒྱ་པ་ཅིག་བྱས་ནས་དེའི་ནང་དུ་ཕོ་བྲང་དཔག་ཚད་བཞི་བཅུ་པ་ཞིག་བྱས་ཏེ། </s>
</p><p id="584">
<s id="584:1">ལམ་གྱི་སྲང་ན་ཁང་བུ་བརྩེགས་པ་དང་ [169a.6]སྐྱེད་ཤིང་དང་ཁྲུས་ཀྱི་རྫིང་བུ་ཡང་རིན་པོ་ཆེ་སྣ་བཞི་ལས་བྱས་སོ། །</s>
</p><p id="585">
<s id="585:1">བཟང་ཁྱད་ལྷའི་ཕོ་བྲང་དང་འདྲ་བར་བྱས་སོ། །</s>
</p><p id="586">
<s id="586:1">ཟིན་མ་ཐག་ཏུ་རིན་པོ་ཆེ་སྣ་བདུན་ཡང་ཡོད་པར་གྱུར་ཏེ། </s>
</p><p id="587">
<s id="587:1">གླིང་བཞི་ལ་དབང་བྱེད་ཅིང་དགེ་བ་རྒྱས་པར་བྱས་སོ། །</s>
</p><p id="588">
<s id="588:1">རྒྱལ་པོ་ཆེན་པོ་དེའི་ཚེ་དེའི་དུས་ན། </s>
</p><p id="589">
<s id="589:1">རྒྱལ་པོ་ [169a.7]མ་ཧ་ཤ་ཀུ་ལ་ནི་ད་ལྟར་ངའི་ཡབ་རྒྱལ་པོ་ཟས་གཙང་མ་ཡིན་ནོ། །</s>
</p><p id="590">
<s id="590:1">དེའི་ཚེ་དེའི་དུས་ན་བཙུན་མོ་དེ་ནི་ད་ལྟར་ངའི་ཡུམ་ལྷ་མཛེས་མ་ཡིན་ནོ། །</s>
</p><p id="591">
<s id="591:1">རྒྱལ་བུ་མི་སྡུག་པ་སྡོང་དུམ་ནི་ད་ལྟར་ང་ཡིན་ནོ། །</s>
</p><p id="592">
<s id="592:1">དེའི་ཆུང་མ་དེ་ནི་སྐྱེ་དགུའི་བདག་མོ་ཡིན་ནོ། །</s>
</p><p id="593">
<s id="593:1">དེའི་ཆུང་མ་དེའི་ཕ་དེ་ནི་འོད་སྲུང་ཡིན་ནོ། ། </s>
</p><p id="594">
<s id="594:1">[169b.1]རྒྱལ་པོ་དྲུག་གིས་དམག་དྲངས་ཏེ་བུ་མོ་འདོད་པ་དེ་དག་ནི་སྟོན་པ་དྲུག་པོ་འདི་དག་ཡིན་ཏེ། </s>
</p><p id="595">
<s id="595:1">དེའི་ཚེ་དེའི་དུས་ན་ཡང་ང་དང་གཟུགས་ལས་རྩོད་པས་</s>
<s id="595:2">ངས་དེ་དག་ཀུན་བསད་ནས་དམག་ཚོགས་ཀྱང་འཁོར་དུ་བསྡུས་པས་ད་ལྟར་གྱི་བར་དུ་རྙེད་པ་དང་གྲགས་པ་ལ་ཕྲག་དོག་བྱེད་པའི་ཕྱིར།</s>
<s id="595:3">ང་ [169b.2]དང་འགྲན་པར་འདོད་ཀྱང་ཆོ་འཕྲུལ་མེད་དེ</s>
</p><p id="596">
<s id="596:1">བསམས་པ་ལྟར་མ་གྱུར་པས་ཆུར་ཤི་བ་ཡིན་ནོ། །</s>
</p><p id="597">
<s id="597:1">དེ་ལྟར་དེ་དག་གི་འཁོར་ཁྲི་ཕྲག་དགུ་བཅུ་ཡང་ངའི་འཁོར་དུ་བསྡུས་ནས་ངའི་ཉེ་གནས་སུ་གྱུར་ཏོ། །</s>
</p><p id="598">
<s id="598:1">དེ་ནས་རྒྱལ་པོ་གཟུགས་ཅན་སྙིང་པོས་བཅོམ་ལྡན་འདས་ལ་འདི་སྐད་ཅེས་གསོལ་ [169b.3]ཏོ། །</s>
</p><p id="599">
<s id="599:1">རྒྱལ་པོ་སྡོང་དུམ་དེ་སྔོན་བསོད་ནམས་ཅི་ཞིག་བགྱིས་པས་</s>
<s id="599:2">འདི་ལྟར་མཐུ་སྟོབས་ཆེ་ལ་ཤིན་ཏུ་མི་སྡུག་པར་གྱུར།</s>
</p><p id="600">
<s id="600:1">བཅོམ་ལྡན་འདས་ཀྱིས་རྒྱལ་པོ་ལ་བཀའ་སྩལ་པ།</s>
<s id="600:2">རྒྱུ་དང་རྐྱེན་ཡོད་དེ་བསྟན་པར་བྱའོ། །</s>
</p><p id="601">
<s id="601:1">སྔོན་འདས་པའི་དུས་བསྐལ་པ་གྲངས་མེད་དཔག་ཏུ་མེད་པའི་ཕ་རོལ་ན་</s>
<s id="601:2">འཛམ་བུའི་ [169b.4]གླིང་འདིར་ཡུལ་བཱ་རཱ་ཎ་སཱི་ཞེས་བྱ་བ་ན་དྲང་སྲོང་རི་ཞེས་བྱ་བ་རང་སངས་རྒྱས་ཞིག་གནས་སོ། །</s>
</p><p id="602">
<s id="602:1">རང་སངས་རྒྱས་དེ་ལ་རླུང་ནད་ཡོད་པས་</s>
<s id="602:2">རླུང་ནད་ཀྱི་སྨན་འབྲུ་མར་འཐུང་དགོས་པ་ལས།</s>
<s id="602:3">འབྲུ་མར་འཚག་པའི་ཁྱིམ་དུ་སོང་ནས་</s>
</p><p id="603">
<s id="603:1">འབྲུ་མར་བསླང་བ་དང་།</s>
<s id="603:2">འབྲུ་མར་འཚག་པ་དེས་དེ་ལ་ཁྲོས་ཏེ་མགོ་དང་ཤིང་ [169b.5]དུམ་བུ་འདྲ་བ་རྐང་ལག་དང་།</s>
<s id="603:3">ཤིང་ཚལ་འདྲ་བ་འདི་ལས་བྱེད་དུ་མི་བཏུབ་ཀྱི་ཞོ་གཅིག་ནམས་ཀྱང་འབྱིན་དུ་མི་བཏུབ།</s>
<s id="603:4">སློང་མོ་འབའ་ཞིག་ལ་འཚོ་བ་ལྟོས་པ་འདི་ཞེས་སྤྱོས་ཤིང་བརྒྱད་ནས།</s>
</p><p id="604">
<s id="604:1">འོན་ཀྱང་མར་གྱི་ཚིགས་མ་ཕུལ་ལོ། །</s>
<s id="604:2">རང་སངས་རྒྱས་དེས་མར་གྱི་ཚིགས་མ་ཐོབ་ [169b.6]ནས་སྒོར་བྱུང་སྟེ།</s>
</p><p id="605">
<s id="605:1">ཕྱིར་འགྲོ་བ་ལས་སྒོར་ཁར་མར་འཚག་པའི་ཆུང་མ་དང་ཕྲད་ནས། </s>
</p><p id="606">
<s id="606:1">རང་སངས་རྒྱས་དེ་ལ་དད་པའི་སེམས་སྐྱེས་ཏེ། </s>
</p><p id="607">
<s id="607:1">སྐྱེས་བུ་ཁྱེད་གང་ནས་གཤེགས་མར་གྱི་ཚིགས་མ་འདིས་ཅི་ཞིག་མཛད་ཅེས་དྲིས་པ་དང་།</s>
<s id="607:2">རང་སངས་རྒྱས་དེས་ཀྱང་དེ་བཞིན་དུ་དྲང་པོར་གཏམ་བྱས་ནས།</s>
</p><p id="608">
<s id="608:1">[169b.7]ཆུང་མ་དེས་རང་སངས་རྒྱས་དེ་ཕྱིར་བོས་ནས། </s>
</p><p id="609">
<s id="609:1">ཁྱིམ་དུ་ཁྲིད་ནས་ལྷུང་བཟེད་བླངས་ཏེ། </s>
</p><p id="610">
<s id="610:1">འབྲུ་མར་ལྷུང་བཟེད་བཀང་ནས་ཕུལ་ཏེ། </s>
</p><p id="611">
<s id="611:1">ཁྱོ་ལ་འདི་སྐད་ཅེས་སྨྲས་སོ། །</s>
</p><p id="612">
<s id="612:1">ཁྱོད་ཀྱིས་སྐྱེས་བུ་འདི་ལ་མར་གྱི་ཚིགས་མ་ཕུལ་བ་ཤིན་ཏུ་ཉེས་ཀྱིས་</s>
<s id="612:2">ཁའི་ཉེས་པ་འགྱོད་ཚངས་གྱིས་ [170a.1]ཤིག་ཅེས་བསྒོ་ནས་མི་དེས་ཀྱང་འགྱོད་པའི་སེམས་སྐྱེས་ཏེ།</s>
</p><p id="613">
<s id="613:1">འགྱོད་ཚངས་བྱས་ནས་ཁྱོ་ཤུག་ཡིད་འཐུན་པར་རང་སངས་རྒྱས་དེ་ལ་འདི་སྐད་ཅེས་གསོལ་ཏོ། །</s>
</p><p id="614">
<s id="614:1">བཙུན་པ་སླན་ཅད་ཀྱང་མར་དགོས་ན་རྟག་ཏུ་འོན་ཞིག་ཅེས་སྨྲས་ནས། </s>
</p><p id="615">
<s id="615:1">རང་སངས་རྒྱས་དེས་ཀྱང་རྟག་ཏུ་དེའི་ཁྱིམ་ [170a.2]ནས་མར་བླངས་ཏེ། </s>
</p><p id="616">
<s id="616:1">དེ་དག་གི་བྱས་པ་གཟོ་བའི་ཕྱིར།</s>
<s id="616:2">དེ་དག་གི་དྲུང་དུ་ཆོ་འཕྲུལ་བསྟན་ཏེ།</s>
</p><p id="617">
<s id="617:1">སྟེང་གི་ནམ་མཁའ་ལ་འཕགས་ནས། </s>
</p><p id="618">
<s id="618:1">ཆུ་འབབ་པ་དང་། མེ་འབར་བ་དང་།</s>
<s id="618:2">ཆོ་འཕྲུལ་རྣམ་པ་སྣ་ཚོགས་བསྟན་ཏོ། །</s>
</p><p id="619">
<s id="619:1">མར་འབུལ་བའི་ཁྱོ་ཤུག་གཉིས་ཀྱིས་དེ་ལྟ་བུའི་ཆོ་འཕྲུལ་མཐོང་ནས། </s>
</p><p id="620">
<s id="620:1">[170a.3]ལྷག་པར་དགའ་ཞིང་དད་པའི་སེམས་སྐྱེས་ཏེ། </s>
</p><p id="621">
<s id="621:1">མི་དེས་ཆུང་མ་ལ་སྨྲས་པ།</s>
<s id="621:2">ཁྱོད་ཀྱིས་མར་ཕུལ་བའི་བསོད་ནམས་ཅི་ཡོད་པ་ཁོ་བོ་དང་ཐུན་མོང་དུ་གྱུར་ཏེ།</s>
</p><p id="622">
<s id="622:1">བདག་ཅག་ཁྱོ་ཤུག་ཏུ་ཤོག་ཤིག་ཅེས་སྨྲས་པ་དང་།</s>
<s id="622:2">ཆུང་མས་སྨྲས་པ།</s>
<s id="622:3">ཁྱོད་ཀྱིས་སྐྱེས་བུ་ཆེན་པོ་འདི་ལ་ཚིག་ངན་པ་སྨྲས་ཏེ།</s>
</p><p id="623">
<s id="623:1">[170a.4]མར་གྱི་ཚིགས་མ་ཕུལ་ནས། </s>
</p><p id="624">
<s id="624:1">དད་པའི་སེམས་མེད་པས་གང་དུ་སྐྱེས་ཀྱང་ཤིན་ཏུ་མི་སྡུག་པར་འོངས་ན། </s>
</p><p id="625">
<s id="625:1">ཁྱོད་དང་ཅི་ལྟར་ཁྱོ་ཤུག་བྱེད་ཅེས་སྨྲས་སོ། །</s>
</p><p id="626">
<s id="626:1">ཁྱོས་སྨྲས་པ།</s>
<s id="626:2">ཁོ་བོ་རྟག་ཏུ་ཉོན་མོངས་ཏེ་ཡོངས་སུ་མར་འཚག་པའི་ལས་བྱས་ན་</s>
<s id="626:3">ཅིའི་ཕྱིར་ཁྱོད་ཀྱིས་སྦྱིན་པའི་འབྲས་བུ་ང་དང་ལྷན་ཅིག་ [170a.5]ཏུ་མི་བསྔོ། །</s>
</p><p id="627">
<s id="627:1">ང་མི་ཉན་གྱིས་ཁྱོད་དང་ཁྱོ་ཤུག་ཏུ་བྱ་དགོས་སོ། །</s>
</p><p id="628">
<s id="628:1">ཆུང་མས་སྨྲས་པ།</s>
<s id="628:2">ཅི་སྟེ་ཁྱོད་དང་ཁྱོ་ཤུག་ཏུ་གྱུར་ན།</s>
</p><p id="629">
<s id="629:1">ཁྱོད་མི་སྡུག་ཆེས་བས་ཁོ་མོས་ཁྱོད་བོར་ཏེ་མཚན་མོ་བྲོས་སུ་འོང་ངོ་། །</s>
</p><p id="630">
<s id="630:1">ཁྱོས་སྨྲས་པ།</s>
<s id="630:2">ཅི་སྟེ་ཁྱོད་བྲོས་ན་</s>
</p><p id="631">
<s id="631:1">ཡང་ངས་ཕྱིར་སྙགས་ལ།</s>
<s id="631:2">ཁྱོད་ཐོབ་པར་བྱས་ནས་ཕྱིར་ [170a.6]འོང་ངོ་ཞེས་ཁྱོ་ཤུག་གཉིས་གཅིག་ལ་གཅིག་སྨྲས་པ་དང་།</s>
<s id="631:3">རང་སངས་རྒྱས་དེ་ལ་ལུས་དང་སྲོག་ཕྱོགས་ནས་འགྱོད་ཚངས་བྱས་སོ། །</s>
</p><p id="632">
<s id="632:1">དེའི་ཚེ་ན་རང་སངས་རྒྱས་དེས་ཁྱོ་ཤུག་དེ་གཉིས་ལ་འདི་སྐད་ཅེས་བསྒོའོ། །</s>
<s id="632:2">ཁྱོད་ཁྱོ་ཤུག་གཉིས་ཀྱིས་ང་ལ་མར་བྱིན་པས་ན་ངའི་ནད་སོས་ཀྱིས་ཁྱོ་ཤུག་ [170a.7]གཉིས་ཅིར་སྨོན་པ་སྨྲོས་ཤིག །</s>
<s id="632:3">དེ་བཞིན་དུ་འགྲུབ་པར་འགྱུར་རོ་ཞེས་བསྒོ་བ་དང་།</s>
<s id="632:4">མི་ཁྱོ་ཤུག་གཉིས་རབ་ཏུ་དགའ་ནས་</s>
</p><p id="633">
<s id="633:1">པུས་མོ་ས་ལ་བཙུགས་ནས།  འདི་སྐད་ཅེས་སྨོན་ལམ་བཏབ་བོ། །</s>
<s id="633:2">བདག་ཅག་ཁྱོ་ཤུག་གཉིས་ལྷའམ་མི་གང་དུ་སྐྱེས་ཀྱང་ཡིད་བཞིན་དུ་འགྲུབ་པར་གྱུར་ [170b.1]ཅིག་ཅེས་སྨོན་ལམ་བཏབ་བོ། །</s>
<s id="633:3">རྒྱལ་པོ་ཆེན་པོ་དེའི་ཚེ་དེའི་དུས་ན་མར་འཚག་པའི་མི་དེ་རྒྱལ་བུ་སྡོང་དུམ་ཡིན་ནོ། །</s>
</p><p id="634">
<s id="634:1">དེའི་ཆུང་མ་ནི་སྡོང་དུམ་གྱི་ཆུང་མ་ཉིད་ཡིན་ནོ། །</s>
</p><p id="635">
<s id="635:1">དེའི་ཚེ་རང་སངས་རྒྱས་ལ་སྡོང་དུམ་དང་འདྲ་ཞེས་ཚིག་ངན་པ་སྨྲས་ཏེ། </s>
</p><p id="636">
<s id="636:1">ཁྲོས་བཞིན་དུ་མར་གྱི་ཚིགས་མ་བྱིན་པས་སྐྱེ་བ་ཐམས་ཅད་དུ་ [170b.2]ཤིན་ཏུ་མི་སྡུག་པར་གྱུར་ཏོ། །</s>
</p><p id="637">
<s id="637:1">ཕྱིས་འགྱོད་ཚངས་བྱས་ཏེ་མར་བཟང་པོ་ཕུལ་བས་སྐྱེ་བ་ཐམས་ཅད་དུ་ཕྱིས་བཟང་ཞིང་སྡུག་པར་གྱུར་ཏོ། །</s>
</p><p id="638">
<s id="638:1">མར་ཕུལ་བས་ན་སྐྱེ་བ་ཐམས་ཅད་དུ་མཐུ་སྟོབས་དང་ལྡན་ཏེ་ཐམས་ཅད་དུ་ཐུབ་པར་གྱུར་ཏོ། །</s>
</p><p id="639">
<s id="639:1">དེའི་བསོད་ནམས་ཀྱིས་ནི་འཁོར་ལོས་སྒྱུར་བའི་རྒྱལ་པོར་གྱུར་ཏེ། </s>
</p><p id="640">
<s id="640:1">[170b.3]གླིང་བཞི་ལ་དབང་ཞིང་འདོད་པ་ལྔ་ཡིད་བཞིན་དུ་སྤྱོད་པར་གྱུར་ཏོ། །</s>
</p><p id="641">
<s id="641:1">དགེ་བ་དང་མི་དགེ་བའི་ལས་རྣམ་པར་སྨིན་པ་ནི་ནམ་ཡང་མེད་པར་མི་འགྱུར་ཏེ། </s>
</p><p id="642">
<s id="642:1">དེ་བས་ན་ལུས་དང་ངག་དང་ཡིད་ཀྱི་ལས་བསྲུང་བ་ལ་ནན་ཏན་བྱའོ། །</s>
</p><p id="643">
<s id="643:1">བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། </s>
</p><p id="644">
<s id="644:1">རྒྱལ་པོ་གཟུགས་ཅན་ [170b.4]སྙིང་པོ་ལ་སོགས་ཏེ་</s>
<s id="644:2">རྒྱལ་པོ་དང་། བློན་པོ་དང་།</s>
<s id="644:3">འཁོར་རྣམ་པ་བཞི་དང་།</s>
<s id="644:4">ལྷ་དང་ཀླུ་ལ་སོགས་པས་ཐོས་ནས།</s>
</p><p id="645">
<s id="645:1">ལ་ལ་ནི་རྒྱུན་དུ་ཞུགས་པའི་འབྲས་བུ་ཐོབ་བོ། །</s>
<s id="645:2">ལ་ལ་ནི་ལན་ཅིག་ཕྱིར་ལྡོག་པ་དང་།</s>
<s id="645:3">ཕྱིར་མི་ལྡོག་པ་དང་།</s>
<s id="645:4">དགྲ་བཅོམ་པའི་འབྲས་བུ་ཐོབ་བོ། །</s>
<s id="645:5">ལ་ལ་ནི་རང་སངས་རྒྱས་ [170b.5]ཀྱི་དགེ་བའི་རྩ་བ་བསྐྱེད།</s>
</p><p id="646">
<s id="646:1">ལ་ལ་ནི་བླ་ན་མེད་པའི་བྱང་ཆུབ་ཏུ་སེམས་བསྐྱེད་དེ་ཕྱིར་མི་ལྡོག་པའི་ས་ལ་གནས་པར་གྱུར་ནས། </s>
</p><p id="647">
<s id="647:1">འཁོར་ཐམས་ཅད་བཅོམ་ལྡན་འདས་ཀྱིས་གསུངས་པ་ལ་ཡི་རངས་ནས་མངོན་པར་དགའོ། །</s>
</p><p id="648">
<s id="648:1">སྟོན་པ་དྲུག་བཏུལ་བའི་ལེའུ་སྟེ་བཅུ་གསུམ་པའོ།། །།</s>
</p><p id="649">
<s id="649:1">[170b.6]བམ་པོ་བཞི་པ།</s>
<s id="649:2">འདི་སྐད་བདག་གིས་ཐོས་པའི་དུས་གཅིག་ན།</s>
</p><p id="650">
<s id="650:1">བཅོམ་ལྡན་འདས་རྒྱལ་པོའི་ཁབ་བྱ་རྒོད་སྤུངས་པའི་རི་ལ་བཞུགས་སོ། །</s>
</p><p id="651">
<s id="651:1">དེའི་ཚེ་བཅོམ་ལྡན་འདས་ཀྱི་སྐུ་ལ་བསེར་མའི་སྙུན་གྱིས་བཟུང་ནས། </s>
</p><p id="652">
<s id="652:1">སྨན་པ་འཚོ་བྱེད་ཀྱིས་སྨན་རྣམ་པ་སུམ་ཅུ་རྩ་གཉིས་དང་མར་དུ་སྦྱར་ [170b.7]ཏེ། </s>
</p><p id="653">
<s id="653:1">ཉིན་རེ་བཞིན་སྨན་སྲང་སུམ་ཅུ་རྩ་གཉིས་གཉིས་གསོལ་ལོ། །</s>
<s id="653:2">ལྷ་སྦྱིན་མ་རུངས་པ་དེ་ཕྲག་དོག་གི་སེམས་བསྐྱེད་ནས།</s>
</p><p id="654">
<s id="654:1">སངས་རྒྱས་དང་མཉམ་པའོ་ཞེས་བསྒྲགས་ཏེ། </s>
</p><p id="655">
<s id="655:1">བཅོམ་ལྡན་འདས་སྨན་གསོལ་ཞེས་ཐོས་ནས་</s>
</p><p id="656">
<s id="656:1">སྨན་འདོད་ཅིང་།</s>
<s id="656:2">སངས་རྒྱས་དང་འདྲ་བར་བྱ་བའི་ཕྱིར།</s>
<s id="656:3">སྨན་པ་ [171a.1]འཚོ་བྱེད་ལ་བཅོམ་ལྡན་འདས་ལ་གསོལ་བའི་སྨན་ང་ལ་ཡང་སྦྱོར་ཏེ་ བྱིན་ཅིག་ཅེས་བསྒོའོ། །</s>
<s id="656:4">དེ་ནས་འཚོ་བྱེད་ཀྱིས་སྨན་སྦྱར་ཏེ་ལྷ་སྦྱིན་ལ་བྱིན་པས། ཉིན་རེ་རེ་ལ་སྨན་སྲང་བཞི་བཞི་ཐོང་ཤིག་ཅེས་བསྒོ་བ་དང་།</s>
<s id="656:5">ལྷ་སྦྱིན་གྱིས་ད་ལྟར་བཅོམ་ལྡན་འདས་ཉིན་རེ་རེ་སྲང་དུ་གསོལ་ཞེས་ [171a.2]དྲིས་པ་དང་།</s>
<s id="656:6">འཚོ་བྱེད་ཀྱིས་བཅོམ་ལྡན་འདས་ད་ལྟར་ཉིན་རེ་རེ་སྲང་སུམ་ཅུ་རྩ་གཉིས་གཉིས་གསོལ་ཞེས་སྨྲས་པ་དང་།</s>
<s id="656:7">ལྷ་སྦྱིན་གྱིས་ཁོ་བོ་ལ་ཡང་ཉིན་རེ་སྲང་སུམ་ཅུ་རྩ་གཉིས་གཉིས་བྱིན་ཅིག་ཅེས་བསྒོ་བ་དང་།</s>
<s id="656:8">འཚོ་བྱེད་ཀྱིས་སྨྲས་པ། དེ་བཞིན་གཤེགས་པའི་སྐུ་དང་ཁྱོད་ [171a.3]མི་འདྲ་སྟེ</s>
</p><p id="657">
<s id="657:1">ཁྱོད་ཀྱིས་མང་དུ་ཟོས་ན་</s>
</p><p id="658">
<s id="658:1">མི་ཞུ་བས་གདོན་མི་ཟ་བར་ཕྱིས་ནད་དུ་འགྱུར་ཞེས་སྨྲས་པ་དང་།</s>
<s id="658:2">ལྷ་སྦྱིན་གྱིས་སྨྲས་པ། ཅི་ཙམ་ཟོས་ན་ཞུ་བའི་དྲོད་ཁོ་བོ་ལ་ཡོད་དེ་ཁོ་བོ་དང་སངས་རྒྱས་བྱེ་བྲག་ཅི་ཡོད་ཞེས་སྨྲས་ནས།</s>
</p><p id="659">
<s id="659:1">སངས་རྒྱས་དང་འདྲ་བར་ཉིན་གཅིག་ལ་སྨན་སྲང་སུམ་ཅུ་རྩ་ [171a.4]གཉིས་གཉིས་བཏང་ནས་སྨན་མ་ཞུ་སྟེ། </s>
</p><p id="660">
<s id="660:1">རྩ་ཀུན་ཏུ་ཟུག་ནས་ཉམ་ཐག་སྟེ། </s>
</p><p id="661">
<s id="661:1">ཤིན་ཏུ་སྡུག་བསྔལ་བའི་སྐད་ཕྱུང་ནས་འབོད་འགྲོགས་སོ། །</s>
</p><p id="662">
<s id="662:1">དེ་ལ་བཅོམ་ལྡན་འདས་ཀྱིས་ཐུགས་བརྩེ་བར་དགོངས་ཏེ། </s>
</p><p id="663">
<s id="663:1">རྒྱང་མ་ནས་ཕྱག་བརྐྱང་ནས་ལྷ་སྦྱིན་གྱི་མགོ་ལ་བྱུགས་པས་མོད་ལ་སྨན་ཀུན་ཞུ་ནས། </s>
</p><p id="664">
<s id="664:1">[171a.5]ན་ཚའི་སྡུག་བསྔལ་དང་བྲལ་བར་གྱུར་ཏེ། </s>
</p><p id="665">
<s id="665:1">ལྷ་སྦྱིན་གྱིས་བཅོམ་ལྡན་འདས་ཀྱི་ཕྱག་ཡིན་པར་ཤེས་ནས་འདི་སྐད་ཅེས་སྨྲས་སོ། །</s>
</p><p id="666">
<s id="666:1">རྒྱལ་བུ་དོན་གྲུབ་ཀྱིས་ཤེས་པའི་རྩལ་དུ་སྨན་ཡང་བསླབས་ཏེ། </s>
</p><p id="667">
<s id="667:1">སྨན་པ་ཡང་མཁས་པ་ལྟ་སྟེ་མི་འདོད་དོ་ཞེས་སྨྲས་སོ། །</s>
</p><p id="668">
<s id="668:1">དེའི་ཚེ་ཀུན་དགའ་ [171a.6]བོས་དེ་སྐད་ཅེས་སྨྲས་པ་ཐོས་ནས།  ཤིན་ཏུ་མི་དགའ་སྟེ།</s>
</p><p id="669">
<s id="669:1">པུས་མོ་ས་ལ་བཙུགས་ནས།  བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
</p><p id="670">
<s id="670:1">ལྷ་སྦྱིན་འདི་ནི་བཀའ་དྲིན་མི་འཚལ་ཏེ། </s>
</p><p id="671">
<s id="671:1">བཅོམ་ལྡན་འདས་ཀྱིས་དེ་ལ་ཐུགས་བརྩེ་བར་དགོངས་ནས། </s>
</p><p id="672">
<s id="672:1">དེའི་ནད་ཡོངས་སུ་བསལ་ [171a.7]ཀྱང་སླར་མི་དགེ་བའི་སེམས་ཀྱིས་ཚིག་མི་དགོས་པར་སྨྲས་ཏེ། </s>
</p><p id="673">
<s id="673:1">རྟག་ཏུ་བཅོམ་ལྡན་འདས་ལ་བསྔོའོ། །</s>
</p><p id="674">
<s id="674:1">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
<s id="674:2">ལྷ་སྦྱིན་གྱིས་ད་ལྟར་འདི་འབའ་ཞིག་ཏུ་ང་ལ་མི་དགེ་བའི་སེམས་བསྐྱེད་ནས་ང་ལ་གནོད་པར་སེམས་པར་ [171b.1]མ་ཟད་ཀྱིས།</s>
<s id="674:3">སྔོན་འདས་པའི་དུས་ན་ཡང་ང་ལ་སྡིག་པའི་སེམས་བསྐྱེད་ནས་ང་བསད་པར་གྱུར་ཏོ། །</s>
</p><p id="675">
<s id="675:1">ཀུན་དགའ་བོས་བཅོམ་ལྡན་འདས་ལ་གསོལ་པ། འདས་པའི་དུས་ན་ལྷ་སྦྱིན་གྱིས་ཅི་ལྟར་བགྱིས་པ་བསྟན་དུ་གསོལ། </s>
</p><p id="676">
<s id="676:1">བཅོམ་ལྡན་འདས་ཀྱིས་བཀའ་སྩལ་པ།</s>
<s id="676:2">[171b.2]སྔོན་འདས་པའི་བསྐལ་པ་གྲངས་མེད་དཔག་ཏུ་མེད་པའི་ཕ་རོལ་ན། འཛམ་བུའི་གླིང་འདིར་ཡུལ་བཱ་རཱ་ཎ་སཱི་ཞེས་བྱ་བ་ན།</s>
</p><p id="677">
<s id="677:1">རྒྱལ་པོ་ཚངས་སྦྱིན་ཞེས་བྱ་བ་ཁྲོ་ཞིང་གཏུམ་ལ་སྙིང་རྗེ་མེད་དེ། </s>
</p><p id="678">
<s id="678:1">འདོད་ཆགས་དང་ཞེ་སྡང་ཆེ་བ།</s>
<s id="678:2">སྡིག་པའི་ལས་ཀྱིས་གཙེས་ཤིང་གསོད་པའི་ལས་ལ་ [171b.3]དགའ་བ་ཞིག་བྱུང་ངོ་། །</s>
</p><p id="679">
<s id="679:1">དེའི་ཚེ་རྒྱལ་པོའི་རྨི་ལམ་དུ་གཅན་གཟན་གྱི་ལུས་སྤུ་གསེར་ལྟར་འདུག་པ།</s>
<s id="679:2">སྤུའི་ཐོག་མ་ལ་གསེར་ལྟ་བུའི་འོད་འབྱུང་ཞིང་</s>
<s id="679:3">གཡས་གཡོན་ཐམས་ཅད་གསེར་གྱི་མདོག་ཏུ་སྣང་བར་བྱེད་པའི་གཅན་གཟན་གཅིག་ཅིག་རྨིས་ནས།</s>
</p><p id="680">
<s id="680:1">དེ་མ་ཐག་ཏུ་སད་དེ་འདི་སྙམ་དུ་འདི་ [171b.4]ལྟར་བདག་གིས་རྨི་ལམ་དུ་མཐོང་བ་འདི་ནི་གདོན་མི་ཟ་བར་ཡོད་ཀྱིས།</s>
<s id="680:2">རྔོན་པ་དག་དེའི་པགས་པ་ཚོལ་དུ་གཞུག་གོ་སྙམ་དུ་བསམས་ནས</s>
</p><p id="681">
<s id="681:1">རྔོན་པ་རྣམས་བསྡུས་ཏེ་ འདི་སྐད་ཅེས་བསྒོའོ། །</s>
<s id="681:2">ཁོ་བོའི་རྨི་ལམ་དུ་གཅན་གཟན་གསེར་གྱི་མདོག་ཅན་སྤུའི་ཐོག་མ་ལ་གསེར་གྱི་མདོག་ལྟ་བུ་འབྱུང་ [171b.5]བ་ཅིག་རྨིས་ཏེ།</s>
</p><p id="682">
<s id="682:1">འདི་ལྟ་བུ་ཞིག་ཡུལ་འདི་ན་ཡོད་པར་ངེས་ཀྱིས་ཁྱོད་རྣམས་ཀྱིས་ཀུན་དུ་ཚོལ་ལ།</s>
<s id="682:2">དེའི་པགས་པ་བཤུས་ཏེ་ང་ལ་ཕུལ་ཅིག་དང་།</s>
<s id="682:3">ཁྱོད་ཀྱི་བུ་ཚ་རབས་བདུན་ཚུན་ཅད་དུ་སྐྱིད་ཅིང་བདེ་བར་བྱའོ། །</s>
</p><p id="683">
<s id="683:1">གལ་ཏེ་སྙིང་ནས་མ་བཙལ་ལམ་ལེ་ལོ་ཞིག་བྱས་ཏེ། </s>
</p><p id="684">
<s id="684:1">མ་རྙེད་ན་ཁྱེད་རྣམས་རྩ་རྒྱུད་ [171b.6]ཚུན་ཅད་མེད་པར་བྱའོ་ཞེས་བསྒོའོ། །</s>
<s id="684:2">དེ་ནས་རྔོན་པ་དེ་དག་ཤིན་ཏུ་མི་དགའ་སྟེ།</s>
</p><p id="685">
<s id="685:1">དབེན་པའི་ཕྱོགས་ཞིག་ཏུ་ཐམས་ཅད་འདུས་ནས་འདི་སྐད་ཅེས་བགྲོས་སོ། །</s>
</p><p id="686">
<s id="686:1">རྒྱལ་པོས་རྨིས་པའི་གཅན་གཟན་དེ་ནི་གནའ་ནས་མ་མཐོང་སྟེ། </s>
</p><p id="687">
<s id="687:1">གལ་ཏེ་བདག་ཅག་གིས་མ་རྙེད་ན། </s>
</p><p id="688">
<s id="688:1">རྒྱལ་པོའི་བཀའ་ [171b.7]ཁྲིམས་གཉན་པས་</s>
<s id="688:2">བདག་ཅག་གསོད་པར་འགྱུར་རོ་ཞེས་བགྲོས་ནས།</s>
</p><p id="689">
<s id="689:1">ལྷག་པར་མི་དགའ་བའི་སེམས་སྐྱེས་ཏེ་ཡང་འདི་སྐད་ཅེས་སྨྲས་སོ། །</s>
</p><p id="690">
<s id="690:1">ཤིང་ཁུང་འདི་དག་ན་སྦྲུལ་གདུག་པ་དང་གཅན་གཟན་མ་རུངས་པ་མང་བས།</s>
<s id="690:2">ལམ་རིང་པོར་འགྲོ་ཞིང་སྲོག་མི་ཕངས་པར་དོན་བསྒྲུབ་དུ་ནི་སྲོག་ [172a.1]དང་བསྡོས་སུ་ཡང་མི་ནུས་པས།</s>
<s id="690:3">བདག་ཅག་གི་ནང་ན་མི་གང་ནུས་པ་གཅིག་ཅིག་ཚོལ་དུ་བཏང་ངོ་། །</s>
</p><p id="691">
<s id="691:1">གལ་ཏེ་མི་དེས་མཐོང་བར་གྱུར་ན། </s>
</p><p id="692">
<s id="692:1">གདོད་བདག་ཅག་སྦྲན་པར་བྱས་ན་ལེགས་སོ་ཞེས་སྨྲས་པ་དང་། མི་ཞིག་ལ་འདི་སྐད་ཅེས་སྨྲས་སོ། །</s>
</p><p id="693">
<s id="693:1">ཁྱོད་སྲོག་དང་བསྡོས་ཏེ་ཀུན་དུ་ [172a.2]ཚོལ་དུ་སོང་ཅིག །</s>
</p><p id="694">
<s id="694:1">གལ་ཏེ་རྙེད་ན་ངེད་སྤྱི་ལས་ནོར་བཀལ་ཏེ་མང་དུ་སྦྱིན་ནོ། །</s>
</p><p id="695">
<s id="695:1">གལ་ཏེ་ཁྱོད་མ་འཁོར་ན་ཡང་ཁྱོད་ཀྱི་བུ་དང་། ཆུང་མ་ལ་སྦྱིན་ནོ་ཞེས་སྨྲས་ཏེ། </s>
</p><p id="696">
<s id="696:1">མི་དེས་ཀྱང་འདི་སྙམ་དུ་བདག་ནི་མི་མང་པོ་འདི་ལྟ་བུའི་ཕྱིར་ལུས་དང་སྲོག་ཡལ་ཡང་བླའོ་སྙམ་བསམས་ནས། </s>
</p><p id="697">
<s id="697:1">འགྲོ་བའི་ཡོ་བྱད་ [172a.3]བཤམས་ཏེ། </s>
</p><p id="698">
<s id="698:1">རི་ནགས་ཚལ་ཉམ་ང་བ་ཀུན་དུ་ཚོལ་དུ་སོང་སོང་བ་ལས་ཡུན་རིང་ཞིག་ལོན་པས་ཤིན་ཏུ་ཉམ་ཐག་ནས། </s>
</p><p id="699">
<s id="699:1">དབྱར་ཚ་བའི་དུས་སུ་བྱེ་མ་ཚ་བ་པུས་མོ་ནུབ་ཙམ་ཞིག་ཏུ་ཕྱིན་པ་དང་ངལ་ཆད་དེ། </s>
</p><p id="700">
<s id="700:1">སྐོམ་གྱིས་གདུངས་པས་སྲོག་ཆད་ལ་ཐུག་པས་འདི་སྐད་ཅེས་སྨྲས་སོ། །</s>
</p><p id="701">
<s id="701:1">སྙིང་རྗེ་དང་ལྡན་ [172a.4]པ་སུ་ཞིག་བདག་འདི་ལྟར་སྡུག་སྡུག་པའི་ལུས་དང་སྲོག་གི་སྐྱབས་སུ་འགྱུར་བ་ཡོད་དམ་ཞེས་སྨྲས་པ་དང་།</s>
<s id="701:2">དེའི་ཚེ་ན་རི་དེ་ལ་གཅན་གཟན་ཀུན་ཏ་ཞེས་བྱ་བ་</s>
<s id="701:3">ལུས་ཀྱི་སྤུའི་མདོག་གསེར་གྱི་ཁ་དོག་ལྟ་བུ་ལ་སྤུའི་ཐོག་མ་ལ་གསེར་གྱི་འོད་འབྱུང་བ་ཞིག་ཡོད་པ་དེས་</s>
<s id="701:4">རྒྱང་མ་ནས་མི་དེས་སྨྲས་པའི་ཚིག་ [172a.5]ཐོས་ནས</s>
</p><p id="702">
<s id="702:1">ཤིན་ཏུ་སྙིང་བརྩེ་བའི་སེམས་སྐྱེས་ཏེ། </s>
</p><p id="703">
<s id="703:1">གང་ན་ཆུ་མིག་གྲང་མོ་ཡོད་པའི་ནང་དུ་ལུས་བཅུག་ནས་</s>
<s id="703:2">མི་དེའི་དྲུང་དུ་འོངས་ཏེ།</s>
</p><p id="704">
<s id="704:1">མི་དེ་ལ་པང་པས་འཁྱུད་ནས་ཅུང་ཟད་ཉམས་བརྟས་པ་དང་།</s>
<s id="704:2">ཆུ་འགྲམ་དུ་ཁྲིད་དེ་བཀྲུས་ཏེ་ཤིང་ཏོག་བསྡུས་ཏེ་ཟར་བཅུག་གོ། །</s>
</p><p id="705">
<s id="705:1">དེ་ནས་མི་དེ་སོར་ཆུད་ [172a.6]ནས་འདི་སྙམ་དུ་སེམས་སོ། །</s>
</p><p id="706">
<s id="706:1">གཅན་གཟན་འདི་ནི་རྒྱལ་པོས་འདོད་པ་ཁོ་ན་ཡིན་ནོ། །</s>
</p><p id="707">
<s id="707:1">བདག་སྲོག་དང་བྲལ་བ་ལས་སྲོག་གི་སྐྱབས་བྱས་ཏེ། </s>
</p><p id="708">
<s id="708:1">དྲིན་གཟོ་བ་ཆུང་ཟད་ཀྱང་མ་བྱས་པར་འདི་ལ་གསོད་པའི་སེམས་ཅི་ལྟར་ཡང་བསྐྱེད། །</s>
</p><p id="709">
<s id="709:1">གལ་ཏེ་མ་རྙེད་ན་ནི་</s>
<s id="709:2">རྔོན་པ་དེ་དག་གཉེན་དང་བཅས་སུ་དེ་དག་ [172a.7]ཐམས་ཅད་གྱོད་ལས་ཐོགས་པར་འགྱུར་རོ་སྙམ་བསམས་ནས།</s>
</p><p id="710">
<s id="710:1">མི་དགའ་ཞིང་འདུག་པ་ལས་</s>
<s id="710:2">གཅན་གཟན་གྱིས་ཁྱོད་ཅིའི་ཕྱིར་འདི་ལྟར་མི་དགའ་ཞེས་དྲིས་ན།</s>
</p><p id="711">
<s id="711:1">མཆི་མ་བླགས་ནས་རྒྱས་པར་སྨྲས་པ་དང་།</s>
<s id="711:2">ཀུན་ཏས་འདི་ལ་ཁྱོད་མི་དགའ་མ་བྱེད་ཅིག །</s>
</p><p id="712">
<s id="712:1">ངའི་པགས་པ་འདི་ཤིན་ [172b.1]ཏུ་ཐོབ་སླ་བ་ཡིན་ཏེ། </s>
</p><p id="713">
<s id="713:1">ཁོ་བོས་བསམས་ན་ཚེ་སྔ་མ་ལ་ལུས་གྲངས་མེད་པ་ཞིག་བཏང་ཡང་།</s>
<s id="713:2">ལུས་ཀྱི་བསོད་ནམས་སུ་འགྱུར་བའི་ལས་མ་བྱས་ཏེ།</s>
</p><p id="714">
<s id="714:1">ལུས་ཀྱི་པགས་པ་འདིས་དེ་དག་གི་སྲོག་སྐྱོབ་བོ་ཞེས་སྨྲས་ནས། </s>
</p><p id="715">
<s id="715:1">རབ་ཏུ་དགའ་བའི་སེམས་སྐྱེས་ཏེ། </s>
</p><p id="716">
<s id="716:1">ཁྱོད་ཀྱིས་ཁོ་བོ་ [172b.2]སྲོག་མ་བཅད་པར་པགས་པ་བཤུས་ཏེ་ཁྱེར་ཅིག །</s>
</p><p id="717">
<s id="717:1">འགྱོད་པའི་སེམས་མེད་པར་ཁྱོད་ལ་སྦྱིན་ནོ། །</s>
</p><p id="718">
<s id="718:1">དེའི་ཚེ་རྔོན་པ་དེས་པགས་པ་དལ་གྱིས་བཤུས་ནས་</s>
<s id="718:2">ཀུན་ཏས་འདི་སྐད་ཅེས་སྨོན་ལམ་བཏབ་བོ། །</s>
<s id="718:3">བདག་གིས་པགས་པ་བཤུས་ལ་བྱིན་ཏེ། མི་མང་པོ་ཕངས་པའི་སྲོག་བསྐྱབས་ [172b.3]པའི་བསོད་ནམས་འདི་སེམས་ཅན་ཐམས་ཅད་ལ་བསྔོས་ཏེ།</s>
</p><p id="719">
<s id="719:1">བདག་བླ་ན་མེད་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་ཞིང་སེམས་ཅན་ཐམས་ཅད་འཁོར་བའི་སྡུག་བསྔལ་ལས་བསྒྲལ་ནས། </s>
</p><p id="720">
<s id="720:1">མྱ་ངན་ལས་འདས་པའི་བདེ་བ་ལ་འགོད་པར་ཤོག་ཤིག་ཅེས་</s>
<s id="720:2">སྨོན་ལམ་ [172b.4]བཏབ་བོ། །</s>
<s id="720:3">དེའི་ཚེ་ན་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རྣམ་པ་དྲུག་ཏུ་གཡོས་ཏེ</s>
</p><p id="721">
<s id="721:1">ལྷའི་ཕོ་བྲང་ཀུན་ལྡེག་ཅིང་གཡོས་ནས་ལྷ་རྣམས་དངངས་ཏེ་བལྟས་ན། </s>
</p><p id="722">
<s id="722:1">བྱང་ཆུབ་སེམས་དཔས་ལུས་ཀྱི་པགས་པ་སྦྱིན་པར་བྱས་པ་མཐོང་ནས། </s>
</p><p id="723">
<s id="723:1">ནམ་མཁའ་ལས་བབས་ [172b.5]ཏེ་ཀུན་ཏ་ག་ལ་བ་དེར་ལྷགས་ནས་ལྷ་རྫས་ཀྱི་མེ་ཏོག་གིས་གཏོར་ཏེ་མཆོད་པ་བྱས་ནས་</s>
</p><p id="724">
<s id="724:1">མཆི་མ་ཆར་བཞིན་དུ་བབ་བོ། །</s>
<s id="724:2">པགས་པ་བཤུས་ནས་སོང་བའི་འོག་ཏུ་ཤ་རློན་པ་དེ་ལ་ཁྲག་ཀུན་ནས་ཟག་ཅིང་།</s>
<s id="724:3">སྦྲང་མ་དང་གྲོག་མ་ལ་སོགས་པ་སྟོང་ཕྲག་བརྒྱད་ཅུ་རྙེད་དེ་འི་ལུས་ལ་འདུས་ནས་</s>
</p><p id="725">
<s id="725:1">[172b.6]ཐམས་ཅད་དེ་ལ་ཟ་ཞིང་དེ་དག་བྲོས་སུ་དོགས་པས།</s>
<s id="725:2">ལུས་ཀྱང་མི་འགུལ་ཏེ་ལུས་ཀྱི་སྦྱིན་པ་བྱས་ནས་དེ་ཉིད་དུ་ཚེའི་དུས་བྱས་སོ། །</s>
</p><p id="726">
<s id="726:1">སྦྲང་མ་དང་སྲིན་བུ་བྱང་ཆུབ་སེམས་དཔའི་ཤ་ལ་ཟོས་པ་རྣམས་ཀྱང་ཚེ་འཕོས་ནས་ཐམས་ཅད་མཐོ་རིས་ཀྱི་ལྷར་སྐྱེས་སོ། །</s>
</p><p id="727">
<s id="727:1">དེའི་ཚེ་རྔོན་པ་དེས་པགས་པ་ [172b.7]དེ་ཁྱེར་ཏེ། </s>
</p><p id="728">
<s id="728:1">རྒྱལ་པོ་ལ་ཕུལ་ནས། </s>
</p><p id="729">
<s id="729:1">རྒྱལ་པོ་རབ་ཏུ་དགའ་སྟེ། </s>
</p><p id="730">
<s id="730:1">འདི་ལྟ་བུ་ཤིན་ཏུ་འཇམ་པའི་ཟླ་མེད་དོ་ཞེས་རྟག་ཏུ་ཉལ་བའི་སྟན་དུ་བཏིང་ནས་དེ་ལ་ཉལ་ལོ། །</s>
<s id="730:2">ཀུན་དགའ་བོ་དེ་ལྟར་རིག་པར་གྱིས་ཤིག །</s>
<s id="730:3">དེའི་ཚེ་དེའི་དུས་ན། གཅན་གཟན་ཀུན་ཏ་དེ་ནི་ད་ལྟར་ང་ཡིན་ནོ། །</s>
</p><p id="731">
<s id="731:1">རྒྱལ་པོ་ [173a.1]ཚངས་སྦྱིན་དེ་ནི་ལྷ་སྦྱིན་ཡིན་ནོ། །</s>
</p><p id="732">
<s id="732:1">སྲིན་བུ་སྟོང་ཕྲག་བརྒྱད་ཅུ་དེ་ནི་</s>
<s id="732:2">ང་ཐོག་མར་མངོན་པར་སངས་རྒྱས་ཏེ།</s>
</p><p id="733">
<s id="733:1">ཆོས་ཀྱི་འཁོར་ལོ་བསྐོར་བ་ན་</s>
<s id="733:2">འབྲས་བུ་ཐོབ་པའི་ལྷའི་སྲས་པོ་སྟོང་ཕྲག་བརྒྱད་ཅུ་པོ་ཡིན་ཏེ།</s>
</p><p id="734">
<s id="734:1">ལྷ་སྦྱིན་གྱིས་དེའི་ཚེ་ན་ཡང་ང་བསད་དེ་ད་ལྟར་གྱི་བར་དུ་ང་ལ་སྡིག་པའི་སེམས་ [173a.2]ཀྱིས་གསོད་པར་སེམས་སོ། །</s>
</p><p id="735">
<s id="735:1">བཅོམ་ལྡན་འདས་ཀྱིས་དེ་སྐད་ཅེས་གསུངས་ནས། </s>
</p><p id="736">
<s id="736:1">ཚེ་དང་ལྡན་པ་ཀུན་དགའ་བོ་དང་།</s>
<s id="736:2">འཁོར་མང་པོ་རྣམས་དགེ་བའི་ཆོས་ལ་འདུན་ཏེ།</s>
</p><p id="737">
<s id="737:1">ལ་ལ་ནི་རྒྱུན་དུ་ཞུགས་པའི་འབྲས་བུ་དང་།</s>
<s id="737:2">ལ་ལ་ནི་ཕྱིར་ལྡོག་པ་དང་།</s>
<s id="737:3">ལ་ལ་ནི་ཕྱིར་མི་ལྡོག་པ་དང་། [173a.3]</s>
<s id="737:4">དགྲ་བཅོམ་པའི་འབྲས་བུ་ཐོབ་བོ། །</s>
<s id="737:5">ལ་ལ་ནི་རང་སངས་རྒྱས་ཀྱི་དགེ་བའི་རྩ་བ་བསྐྱེད།</s>
</p><p id="738">
<s id="738:1">ལ་ལ་ནི་བླ་ན་མེད་པའི་བྱང་ཆུབ་ཏུ་སེམས་བསྐྱེད་ནས་ཕྱིར་མི་ལྡོག་པའི་ས་ལ་གནས་པར་གྱུར་ཏེ། </s>
</p><p id="739">
<s id="739:1">བཅོམ་ལྡན་འདས་ཀྱིས་གསུངས་པ་ལ་རྗེས་སུ་ཡི་རངས་ཏེ་མངོན་པར་དགའོ། །</s>
</p><p id="740">
<s id="740:1">གཅན་གཟན་ [173a.4]ཀུན་ཏས་ལུས་ཀྱི་སྦྱིན་པ་བྱས་པའི་ལེའུ་སྟེ་བཅུ་བཞི་པའོ།། །།</s>
</p><p id="741">
<s id="741:1">གང་ཞིག་རབ་ཏུ་བྱུང་ན་དེའི་བསོད་ནམས་ནི་རབ་ཏུ་མང་སྟེ། </s>
</p><p id="742">
<s id="742:1">བདག་གི་བུའམ། བུ་མོའམ། </s>
</p><p id="743">
<s id="743:1">བྲན་ཁོལ་ལས་གང་ཡང་རུང་། རབ་ཏུ་བྱུང་བ་གནང་ངམ།</s>
</p><p id="744">
<s id="744:1">བདག་ཉིད་རབ་ཏུ་བྱུང་ན་</s>
</p><p id="745">
<s id="745:1">དེའི་བསོད་ [173a.5]ནམས་ནི་དཔག་ཏུ་མེད་དོ། །</s>
</p><p id="746">
<s id="746:1">གང་ཞིག་སྦྱིན་པ་བྱས་པའི་བསོད་ནམས་ དེ་ནི་སྐྱེ་བ་བཅུའི་བར་དུ་ལོངས་སྤྱོད་མྱོང་བར་འགྱུར་ཏེ།</s>
</p><p id="747">
<s id="747:1">གནམ་རིམ་པ་དྲུག་གི་ལྷར་ཡང་དང་ཡང་དུ་ལན་སྟོང་སྐྱེས་པ་བས།</s>
<s id="747:2">མི་གཅིག་རབ་ཏུ་བྱུང་ངམ། བདག་ཉིད་རབ་ཏུ་བྱུང་ན་ བསོད་ནམས་འདི་ནི་སྔ་མ་བས་མཆོག་ [173a.6]ཏུ་ཆེའོ། །</s>
</p><p id="748">
<s id="748:1">དེ་ཅིའི་ཕྱིར་ཞེ་ན།</s>
<s id="748:2">སྦྱིན་པ་བྱས་པའི་བསོད་ནམས་ནི་ཟད་པའི་མཐའ་ཡོད་ཀྱི།</s>
<s id="748:3">རབ་ཏུ་བྱུང་བའི་བསོད་ནམས་ནི་དཔག་ཏུ་མེད། མཐའ་མེད།</s>
</p><p id="749">
<s id="749:1">གཞན་ཡང་ཚུལ་ཁྲིམས་བསྲུངས་པའི་བསོད་ནམས་ཀྱིས་</s>
<s id="749:2">མངོན་པར་ཤེས་པ་ལྔ་དང་ལྡན་པའི་དྲང་སྲོང་དང་།</s>
<s id="749:3">མཐོ་རིས་ཀྱི་ལོངས་སྤྱོད་ [173a.7]ཚངས་པའི་འཇིག་རྟེན་གྱི་བར་དུ་མྱོང་བར་འགྱུར་གྱི།</s>
<s id="749:4">སངས་རྒྱས་ཀྱི་བསྟན་པ་ལ་རབ་ཏུ་བྱུང་བའི་བསོད་ནམས་ནི་བསམ་གྱིས་མི་ཁྱབ་སྟེ</s>
</p><p id="750">
<s id="750:1">མྱ་ངན་ལས་འདས་པའི་བར་དུ་བ</s>
<s id="750:2">སོད་ནམས་ཟད་མི་ཤེས་སོ། །</s>
</p><p id="751">
<s id="751:1">གལ་ཏེ་ཁ་ཅིག་གིས་རིན་པོ་ཆེ་སྣ་བདུན་ལས་བྱས་པའི་མཆོད་རྟེན་</s>
<s id="751:2">མཐོ་ཁྱད་སུམ་ཅུ་ [173b.1]རྩ་གསུམ་ལ་ཐུག་པར་བྱས་པའི་</s>
<s id="751:3">བསོད་ནམས་ཀྱིས་རབ་ཏུ་བྱུང་བའི་བསོད་ནམས་ཙམ་ལ་མི་ཕོད་དོ། །</s>
</p><p id="752">
<s id="752:1">དེ་ཅིའི་ཕྱིར་ཞེ་ན།</s>
<s id="752:2">རིན་པོ་ཆེ་སྣ་བདུན་གྱི་མཆོད་རྟེན་ནི་</s>
<s id="752:3">གླེན་པ་མ་རུང་བ་དག་གིས་བཤིག་པར་འགྱུར་གྱིས།</s>
<s id="752:4">རབ་ཏུ་བྱུང་བའི་བསོད་ནམས་གཞིག་ནུས་པ་མེད་དོ། །</s>
</p><p id="753">
<s id="753:1">དགེ་བའི་ཆོས་འདོད་ [173b.2]པ་ན། </s>
</p><p id="754">
<s id="754:1">སངས་རྒྱས་ཀྱི་ཆོས་མ་གཏོགས་པར་འདི་ལས་ལྷག་པའི་ཆོས་གཞན་མེད་དོ། །</s>
</p><p id="755">
<s id="755:1">དཔེར་ན་ལོང་བ་བརྒྱའི་མིག་སྨན་པ་མཁས་པ་གཅིག་གིས་ཕྱེ་སྟེ། </s>
</p><p id="756">
<s id="756:1">ཅིག་ཅར་མཐོང་བར་བྱས་པ་དང་།</s>
<s id="756:2">གཞན་ཡང་མི་བརྒྱ་ཞིག་གི་མིག་དབྱུང་བ་ལ་ཐུག་པ་ལས།</s>
<s id="756:3">མཐུ་དང་ལྡན་པ་ཞིག་གིས་ [173b.3]མིག་འབྱུང་བ་དེ་དག་དེ་ལས་ཐར་བར་བྱས་པ་དང་།</s>
<s id="756:4">མི་འདི་གཉིས་ཀྱི་བསོད་ནམས་ནི་དཔག་ཏུ་མེད་མོད་ཀྱི།</s>
<s id="756:5">འོན་ཀྱང་གཞན་རབ་ཏུ་བྱུང་ངམ། བདག་རབ་ཏུ་བྱུང་བའི་བསོད་ནམས་ཙམ་མི་ཕོད་དོ། །</s>
</p><p id="757">
<s id="757:1">དེ་ཅིའི་ཕྱིར་ཞེ་ན།</s>
<s id="757:2">མི་འདི་གཉིས་ཀྱིས་དེ་དག་གི་མིག་བྱིན་པ་ནི་</s>
<s id="757:3">འཇིག་རྟེན་གྱི་ཕན་པ་ [173b.4]དང་། བདེ་བ་ཙམ་མཐོང་བར་ཟད་ལ།</s>
<s id="757:4">ཤའི་མིག་གི་རང་བཞིན་ནི་འཇིག་པའི་རང་བཞིན་ནོ། །</s>
</p><p id="758">
<s id="758:1">གཞན་རབ་ཏུ་ཕྱུང་ངམ། བདག་རབ་ཏུ་བྱུང་ན། </s>
</p><p id="759">
<s id="759:1">གཅིག་གིས་གཅིག་བསྟན་ཅིང་དྲངས་པས་སེམས་ཅན་གྱི་ཁམས་བསྐལ་པའི་མཐར་བླ་ན་མེད་པའི་ཤེས་རབ་ཀྱི་མིག་ཏུ་འགྱུར་ཏེ།</s>
</p><p id="760">
<s id="760:1">ཤེས་ [173b.5]རབ་ཀྱི་མིག་གི་རང་བཞིན་ནི་བསྐལ་པའི་བར་དུ་འཇིག་པར་མི་འགྱུར་རོ། །</s>
<s id="760:2">དེའི་བསོད་ནམས་ཀྱིས་ལྷ་དང་། མིའི་ནང་ན་བདེ་བའི་ལོངས་སྤྱོད་ཟད་མི་ཤེས་པ། མཐར་ཐུག་པ་མེད་པ་ཡིད་བཞིན་དུ་མྱོང་ཞིང་མཐར་ཡང་མངོན་པར་འཚང་རྒྱའོ། །</s>
</p><p id="761">
<s id="761:1">དེ་ཅིའི་ཕྱིར་ཞེ་ན།</s>
<s id="761:2">རབ་ཏུ་བྱུང་བའི་ [173b.6]ཆོས་ནི་བདུད་ཀྱི་འཁོར་མེད་པར་བྱེད་ཅིང་།</s>
<s id="761:3">སངས་རྒྱས་ཀྱི་གདུང་འཚོབ་པར་བྱེད་དོ། །</s>
</p><p id="762">
<s id="762:1">སྡིག་པ་མི་དགེ་བའི་ཆོས་མེད་པར་བྱེད་ཅིང་</s>
<s id="762:2">དགེ་བའི་ཆོས་སྐྱེད་པར་བྱེད་དོ། །</s>
</p><p id="763">
<s id="763:1">ཁ་ན་མ་ཐོ་བའི་དྲི་མ་མེད་པར་བྱེད་ཅིང་།</s>
<s id="763:2">བླ་ན་མེད་པའི་བསོད་ནམས་ཀྱི་ལས་སྐྱེད་པར་བྱེད་དོ། །</s>
</p><p id="764">
<s id="764:1">དེ་བས་ན་ [173b.7]བཅོམ་ལྡན་འདས་ཀྱིས་རབ་ཏུ་འབྱུང་བའི་བསོད་ནམས་ནི་</s>
<s id="764:2">རི་རབ་ལྷུན་པོ་བས་འཕང་མཐོའོ། །</s>
</p><p id="765">
<s id="765:1">རྒྱ་མཚོ་བས་གཏིང་ཟབ་བོ། །</s>
<s id="765:2">ནམ་མཁའ་བས་རྒྱ་ཆེའོ་ཞེས་གསུངས་སོ། །</s>
</p><p id="766">
<s id="766:1">གལ་ཏེ་སུ་ཞིག་རབ་ཏུ་བྱུང་བའི་བགེགས་དང་བར་ཆད་བྱས་ཏེ། </s>
</p><p id="767">
<s id="767:1">བསམ་པ་ལྟར་མ་གྱུར་ན་</s>
</p><p id="768">
<s id="768:1">དེ་ཁ་ན་མ་ཐོ་བའི་ [174a.1]ལས་ཤིན་ཏུ་ལྕི་བ་ནི།</s>
<s id="768:2">དཔེར་ན་མི་ཞིག་མུན་ཁྲོད་དུ་སོང་བ་ཅི་ཡང་མི་མཐོང་བ་དང་འདྲ་བར་</s>
<s id="768:3">དེའི་སྡིག་པའི་རྣམ་པར་སྨིན་པ་ཡང་དེ་དང་འདྲ་སྟེ</s>
</p><p id="769">
<s id="769:1">ཤིན་ཏུ་མི་སྣང་བའི་མུན་པ་མུན་ནག་ཆེན་པོའི་སེམས་ཅན་དམྱལ་བར་ལྟུང་ངོ་། །</s>
</p><p id="770">
<s id="770:1">དཔེར་ན་རྒྱ་མཚོའི་ནང་ན་ཆུ་བོ་དང་ཆུ་བྲན་ཐམས་ཅད་ [174a.2]འབབ་པ་ལྟར་</s>
<s id="770:2">མི་དེའི་སྡིག་པའི་རྣམ་པར་སྨིན་པ་ནི་དེ་དང་འདྲ་སྟེ་</s>
</p><p id="771">
<s id="771:1">ཉེས་པ་ཐམས་ཅད་དེའི་ལུས་ལ་འདུའོ། །</s>
</p><p id="772">
<s id="772:1">དཔེར་ན་རི་རབ་ལྷུན་པོ་ནི་བསྐལ་པའི་མེ་བྱུང་ན། </s>
</p><p id="773">
<s id="773:1">ལྷག་མ་མ་ལུས་པར་ཚིག་པ་དང་འདྲ་བར་</s>
<s id="773:2">དེའང་སེམས་ཅན་དམྱལ་བའི་མེས་ཚིག་ནས་ལྷག་མ་མ་ལུས་པ་ཡང་དེ་དང་འདྲའོ། །</s>
</p><p id="774">
<s id="774:1">གཞན་ [174a.3]རབ་ཏུ་བྱུང་བར་གནང་ངམ་གལ་ཏེ་བདག་རབ་ཏུ་བྱུང་ན། </s>
</p><p id="775">
<s id="775:1">དེའི་བསོད་ནམས་ནི་རབ་ཏུ་ཆེའོ། །</s>
</p><p id="776">
<s id="776:1">རབ་ཏུ་བྱུང་བ་ནི་མདོ་སྡེའི་ཆུ་ཡོངས་སུ་དག་པས་</s>
<s id="776:2">ཀུན་ནས་ཉོན་མོངས་པའི་དྲི་མ་ཐམས་ཅད་བཀྲུས་ཏེ།</s>
</p><p id="777">
<s id="777:1">འཁོར་བའི་སྡུག་བསྔལ་ཡོངས་སུ་བསལ་ནས། </s>
</p><p id="778">
<s id="778:1">མྱ་ངན་ལས་འདས་པའི་རྒྱུར་འགྱུར་རོ། །</s>
<s id="778:2">[174a.4]འདུལ་བའི་རྐང་པས་</s>
<s id="778:3">ཚུལ་ཁྲིམས་ཡོངས་སུ་དག་པའི་ས་ལ་འཆག་ཅིང་།</s>
<s id="778:4">ཆོས་མངོན་པའི་མིག་གིས་</s>
<s id="778:5">འཇིག་རྟེན་གྱི་དགེ་བ་དང་། སྡིག་པ་བལྟ་ཞིང་</s>
<s id="778:6">ཡིད་བཞིན་དུ་འཕགས་པའི་ལམ་ཡན་ལག་བརྒྱད་ལ་འགྲོ་སྟེ</s>
</p><p id="779">
<s id="779:1">མྱ་ངན་ལས་འདས་པའི་གྲོང་ཁྱེར་དུ་ཕྱིན་པར་བྱེད་དོ། །</s>
</p><p id="780">
<s id="780:1">དེ་བས་ན་</s>
<s id="780:2">རྒན་པོའམ། [174a.5]གཞོན་ནུ་རབ་ཏུ་བྱུང་ངམ། རབ་ཏུ་བྱུང་བར་གནང་ངམ། བདག་རབ་ཏུ་བྱུང་ན།</s>
</p><p id="781">
<s id="781:1">དེའི་བསོད་ནམས་མཆོག་ཏུ་ཆེའོ། །</s>
</p><p id="782">
<s id="782:1">དེའི་ཚེ་བཅོམ་ལྡན་འདས་རྒྱལ་པོའི་ཁབ་བྱ་ཀ་ལན་ད་ཀ་གནས་པ་འོད་མའི་ཚལ་ན་བཞུགས་སོ། །</s>
</p><p id="783">
<s id="783:1">དེའི་ཚེ་རྒྱལ་པོའི་ཁབ་ན་ཁྱིམ་བདག་དཔལ་སྐྱེས་ཞེས་</s>
<s id="783:2">བྱ་བ་ལོ་བརྒྱ་ལོན་ [174a.6]པ་ཞིག་གིས་</s>
<s id="783:3">རབ་ཏུ་བྱུང་བའི་ཡོན་ཏན་འདི་ལྟར་ཚད་མེད་དོ་ཞེས་ཐོས་ནས།</s>
</p><p id="784">
<s id="784:1">འདི་སྙམ་དུ་བདག་ཅིའི་ཕྱིར་སངས་རྒྱས་ཀྱི་བསྟན་པ་ལ་རབ་ཏུ་བྱུང་སྙམ་བསམས་ནས། </s>
</p><p id="785">
<s id="785:1">ཆུང་མ་དང་། བུ་དང་། བྲན་ཁོལ་ལ་</s>
<s id="785:2">ང་ནི་རབ་ཏུ་བྱུང་ངོ་ཞེས་བྱས་སོ། །</s>
</p><p id="786">
<s id="786:1">མི་དེ་རྒས་འཁོགས་པས་</s>
<s id="786:2">ཁྱིམ་གང་གི་མི་ཐམས་ཅད་ [174a.7]སྐྱོ་སྟེ།</s>
</p><p id="787">
<s id="787:1">དགོས་པ་མེད་དོ་སྙམ་ནས་</s>
<s id="787:2">རབ་ཏུ་བྱུང་ངོ་ཞེས་ཟེར་བ་ཐོས་པ་དང་།</s>
<s id="787:3">དེ་དག་དགའ་སྟེ་མྱུར་དུ་འགྲོ་བའི་རིགས་ཀྱི་དུས་ལ་བབ་བོ་ཞེས་སྨྲས་སོ། །</s>
</p><p id="788">
<s id="788:1">དེ་ནས་ཁྱིམ་བདག་དེ་ཁྱིམ་ནས་བྱུང་སྟེ་</s>
<s id="788:2">འོད་མའི་ཚལ་དུ་བཅོམ་ལྡན་འདས་ལ་རབ་ཏུ་བྱུང་བར་གསོལ་དུ་སོང་ནས།</s>
</p><p id="789">
<s id="789:1">འོད་མའི་ཚལ་དུ་ཕྱིན་པ་དང་།</s>
<s id="789:2">[174b.1]དགེ་སློང་རྣམས་ལ་</s>
<s id="789:3">སངས་རྒྱས་བཅོམ་ལྡན་འདས་ཐུགས་རྗེ་ཆེན་པོ་ལྷ་དང་མི་ལ་ཕན་པའི་དོན་རྒྱས་པར་མཛད་པ་གང་ན་བཞུགས་ཞེས་དྲིས་སོ། །</s>
</p><p id="790">
<s id="790:1">དགེ་སློང་རྣམས་ཀྱིས་སངས་རྒྱས་བཅོམ་ལྡན་འདས་ནི་འགྲོ་བ་མང་པོ་ལ་ཕན་པའི་དོན་དུ་རྒྱུ་ཞིང་གཞན་དུ་གཤེགས་ཞེས་སྨྲས་སོ། །</s>
</p><p id="791">
<s id="791:1">ཁྱིམ་བདག་ [174b.2]དེས་ཀྱང་དགེ་སློང་རྣམས་ལ་སངས་རྒྱས་སྟོན་པ་ཆེན་པོའི་འཁོར་མཁས་པ་དང་ཤེས་རབ་ཏུ་ལྡན་པའི་མཆོག་སུ་ཡིན་ཞེས་དྲིས་པ་དང་།</s>
<s id="791:2">དགེ་སློང་རྣམས་ཀྱིས་བཙུན་པ་ཤཱ་རིའི་བུ་ཡིན་ནོ་ཞེས་བསྟན་ཏོ། །</s>
</p><p id="792">
<s id="792:1">རྒན་པོ་དེ་འཁར་བ་ལ་བརྟེན་ཏེ།  ཤཱ་རིའི་བུ་གང་ན་བ་དེར་སོང་སྟེ་ཕྱིན་པ་དང་།</s>
<s id="792:2">འཁར་ [174b.3]བ་བོར་ནས་ཕྱག་འཚལ་ཏེ།</s>
</p><p id="793">
<s id="793:1">འདི་སྐད་ཅེས་གསོལ་ཏོ། ། བཙུན་པ་བདག་རབ་ཏུ་བྱུང་བར་གནོང་ཤིག</s>
<s id="793:2">བཙུན་པ་ཤཱ་རིའི་བུས་བརྟགས་ན་</s>
</p><p id="794">
<s id="794:1">ཁྱིམ་བདག་འདི་རྒས་པས་སློབ་པ་དང་། བསམ་གཏན་དང་། དགེ་འདུན་གྱི་ལས་བྱ་བ་རྣམ་གསུམ་ལས་ཉམས་ཏེ་མི་ནུས་སོ་སྙམ་བསམས་ནས</s>
</p><p id="795">
<s id="795:1">[174b.4]འདི་སྐད་ཅེས་སྨྲས་སོ། །</s>
</p><p id="796">
<s id="796:1">ཁྱོད་ཕྱིར་སོང་ཤིག །</s>
<s id="796:2">ཁྱོད་ནི་རྒས་འཁོགས་ཏེ་དུས་ལས་ཡོལ་གྱིས།</s>
<s id="796:3">རབ་ཏུ་བྱུང་དུ་མི་རུང་ངོ་ཞེས་བསྒོའོ། །</s>
<s id="796:4">དེ་ནས་མཐར་གྱིས་འོད་སྲུང་ཆེན་པོ་དང་། ཨུ་པཱ་ལི་དང་། མ་འགགས་པ་ལ་སོགས་ཏེ་</s>
<s id="796:5">དགྲ་བཅོམ་པ་དེ་དག་ཀུན་གྱི་དྲུང་དུ་སོང་ནས་</s>
<s id="796:6">གསོལ་བ་བཏབ་པ་ལས།</s>
<s id="796:7">[174b.5]དེ་དག་ཀུན་གྱིས་ཁྱོད་སྔར་སུ་ལ་ཡང་གསོལ་བ་མ་བཏབ་བམ་ཞེས་དྲིས་ན་</s>
</p><p id="797">
<s id="797:1">བདག་གིས་སྔར་བཙུན་པ་ཤཱ་རིའི་བུ་ལ་གསོལ་བ་བཏབ་བོ། །</s>
<s id="797:2">འོ་ན་ཅི་སྐད་ཟེར།</s>
</p><p id="798">
<s id="798:1">དེས་ནི་ཁྱོད་རྒས་འཁོགས་ཏེ་དུས་ལས་ཡོལ་བས་</s>
<s id="798:2">རབ་ཏུ་བྱུང་དུ་མི་རུང་ངོ་ཞེས་མཆིའོ། །</s>
<s id="798:3">དེ་ནས་དགེ་སློང་དེ་དག་གིས་སྨྲས་པ། ཤཱ་ [174b.6]རིའི་བུ་ལྟ་བུ་མཁས་པ་ཤེས་རབ་དང་ལྡན་པའི་མཆོག་དེས་ཀྱང་། མ་གནང་ན།</s>
<s id="798:4">བདག་ཅག་ཀྱང་དེ་དང་འདྲ་སྟེ་གནང་བ་མེད་དོ། །</s>
</p><p id="799">
<s id="799:1">དཔེར་ན་སྨན་པ་མཁས་པ་སྨན་དཔྱད་ལ་མཁས་པས་ནད་པ་བརྟགས་ཏེ། </s>
</p><p id="800">
<s id="800:1">སྨན་དཔྱད་མི་བྱེད་པར་སྤོང་ན། </s>
</p><p id="801">
<s id="801:1">སྨན་པ་ཆུང་ངུ་གཞན་དེ་དག་གསོ་བར་མི་བྱེད་ [174b.7]དེ། </s>
</p><p id="802">
<s id="802:1">དེ་ལ་ངེས་པར་འཆི་བའི་མཚན་མ་ཡོད་པར་རྟོགས་པའི་ཕྱིར་རོ། །</s>
<s id="802:2">ཤཱ་རིའི་བུ་བློ་དང་ལྡན་པས་ཀྱང་མ་གནང་ན།</s>
</p><p id="803">
<s id="803:1">དགེ་སློང་གཞན་ཡང་དེ་དང་འདྲ་སྟེ་ གནང་བ་མེད་དོ་ཞེས་བསྒོའོ། །</s>
<s id="803:2">ཁྱིམ་བདག་དེ་དགེ་སློང་རྣམས་ཀྱིས་རབ་ཏུ་བྱུང་བར་མ་གནང་བས།</s>
<s id="803:3">འོད་མའི་ཚལ་ནས་ཕྱིར་བྱུང་སྟེ</s>
</p><p id="804">
<s id="804:1">[175a.1]སྒོའི་ཐེམ་པ་ལ་འདུག་ནས་</s>
<s id="804:2">སྐད་ཆེན་པོ་ཕྱུང་སྟེ་སྨྲེ་སྔགས་འདོན་ཅིང་འདུག་གོ། །</s>
</p><p id="805">
<s id="805:1">བདག་ཐོག་མ་སྐྱེས་ནས་</s>
<s id="805:2">ཉེས་པ་ཆེན་པོ་ནི་མ་བྱས་ན།</s>
</p><p id="806">
<s id="806:1">ཅིའི་ཕྱིར་བདག་རབ་ཏུ་བྱུང་བར་མི་གནང་།</s>
<s id="806:2">ཨུ་པཱ་ལི་ལྟ་བུ་འབྲེག་མཁན་ལས་བྱུང་བ་ལྟ་བུ་</s>
<s id="806:3">ཕྱག་དར་བ་ངན་སྐྱུགས་འདོར་བ་དང་།</s>
<s id="806:4">[175a.2]སོར་འཕྲེང་ཅན་ལྟ་བུ་མི་གྲངས་མེད་པར་བསད་པ་དང་།</s>
<s id="806:5">ཨ་སི་ཀ་ལྟ་བུ་མི་རྒོད་མ་རུངས་པ་</s>
<s id="806:6">དེ་དག་ལ་སོགས་པ་ཡང་རབ་ཏུ་བྱུང་ན</s>
</p><p id="807">
<s id="807:1">བདག་ལ་ཉེས་པ་ཅི་ཞིག་ཡོད་དེ་</s>
<s id="807:2">རབ་ཏུ་བྱུང་དུ་མ་གནང་ཞེས་སྨྲས་པ་དང་།</s>
<s id="807:3">བཅོམ་ལྡན་འདས་དེའི་དྲུང་དུ་གཤེགས་ཏེ། སྐུ་མངོན་པར་བསྟན་ན་</s>
<s id="807:4">འོད་ཟེར་ [175a.3]གྱིས་ལྷང་ངེ་ལྷམ་མེར་གསལ་ཏེ།</s>
</p><p id="808">
<s id="808:1">མཚན་དང་དཔེ་བྱད་ཀྱིས་བརྒྱན་ནས་</s>
<s id="808:2">བརྒྱ་བྱིན་ལྷའི་དབང་པོའི་རིན་པོ་ཆེ་སྣ་བདུན་གྱི་རྒྱལ་མཚན་ལྟར་མངོན་དུ་གཤེགས་ཏེ།</s>
</p><p id="809">
<s id="809:1">ཁྱིམ་བདག་དཔལ་སྐྱེས་ལ་ཁྱོད་ཅིའི་ཕྱིར་ངུ་ཞེས་བཀའ་སྩལ་ཏོ། །</s>
</p><p id="810">
<s id="810:1">དེའི་ཚེ་ན་ཁྱིམ་བདག་དེས་སངས་རྒྱས་ཀྱི་གསུང་ཚངས་ [175a.4]པའི་དབྱངས་ལྟ་བུ་ཐོས་ནས། </s>
</p><p id="811">
<s id="811:1">རབ་ཏུ་དགའ་མགུ་རངས་པ་ནི།</s>
<s id="811:2">བུས་མ་མཐོང་བ་ཙམ་དུ་དགའ་སྟེ།</s>
</p><p id="812">
<s id="812:1">ལུས་སྨད་ལྔ་ས་ལ་གཏུགས་ནས། </s>
</p><p id="813">
<s id="813:1">སངས་རྒྱས་ལ་ཕྱག་འཚལ་ཏེ་</s>
<s id="813:2">འདི་སྐད་ཅེས་གསོལ་ཏོ། །</s>
</p><p id="814">
<s id="814:1">སེམས་ཅན་གྱི་ནང་ན་མི་གསོད་པ་དང་།</s>
<s id="814:2">མི་རྒོད་བགྱིད་པ་དང་།</s>
<s id="814:3">བརྫུན་དུ་སྨྲ་བ་དང་། [175a.5]སྐུར་ཀླང་འདེབས་པའི་མ་རབས་ཀྱང་རབ་ཏུ་བྱུང་ན།</s>
</p><p id="815">
<s id="815:1">བདག་འབའ་ཞིག་དངོས་སྡིག་ཅི་མཆིས་ན། </s>
</p><p id="816">
<s id="816:1">སངས་རྒྱས་ཀྱི་བསྟན་པ་ལ་རབ་ཏུ་བྱུང་བར་མ་གནང་།</s>
<s id="816:2">བདག་གི་ཁྱིམ་གང་གི་མི་ཡང་རྒས་འཁོགས་པས་སྐྱོ་བར་གྱུར་ཏེ་དགོས་པ་མེད་དོ་ཞེས་མཆི་བས་གལ་ཏེ།</s>
</p><p id="817">
<s id="817:1">སངས་རྒྱས་ [175a.6]ཀྱི་བསྟན་ལ་རབ་ཏུ་བྱུང་བ་མ་གནང་ན། </s>
</p><p id="818">
<s id="818:1">སླར་ཁྱིམ་དུ་མཆིས་ཀྱང་གདོན་མི་འཚལ་བར་</s>
<s id="818:2">བདག་ཁྱིམ་དུ་འཇུག་ཏུ་མི་སྟེར་བས་གང་དུ་ཡང་མཆི་བའི་གནས་མ་མཆིས་ཏེ།</s>
</p><p id="819">
<s id="819:1">དེང་འདི་ཉིད་དུ་ངེས་པར་སྲོག་དང་བྲལ་བར་འགྱུར་རོ། །</s>
<s id="819:2">དེ་ནས་བཅོམ་ལྡན་འདས་ཀྱིས་ཁྱིམ་བདག་དཔལ་སྐྱེས་ལ་ [175a.7]བཀའ་སྩལ་པ།</s>
<s id="819:3">ནམ་མཁའ་ལ་ལག་པ་བཏེག་པ་ལ་འདི་ནི་རབ་ཏུ་འབྱུང་ངོ་། ། འདི་ནི་རབ་ཏུ་མི་འབྱུང་ངོ་ཞེས་ངེས་པར་སུ་ཞིག་སྨྲ།</s>
</p><p id="820">
<s id="820:1">ཁྱིམ་བདག་གིས་གསོལ་པ།</s>
<s id="820:2">བཅོམ་ལྡན་འདས་ཆོས་ཀྱི་འཁོར་ལོས་སྒྱུར་བའི་རྒྱལ་པོའི་འཁོར་མཁས་པའི་མཆོག །</s>
<s id="820:3">སངས་རྒྱས་ཀྱི་འོག་ཏུ་ [175b.1]ཆེ་བ་འཇིག་རྟེན་གྱི་དེད་དཔོན་ཤཱ་རིའི་བུས།</s>
</p><p id="821">
<s id="821:1">བདག་བསྟན་པ་ལ་རབ་ཏུ་བྱུང་བར་མ་གནང་ངོ་། །</s>
</p><p id="822">
<s id="822:1">དེ་ནས་བཅོམ་ལྡན་འདས་ཀྱིས་ཐུགས་རྗེ་ཆེན་པོས་</s>
<s id="822:2">ཇི་ལྟར་བུ་སྲི་ཞུ་ཆེ་བ་ལ་ཕ་མས་ཚིག་སྙན་པ་སྨྲ་བ་བཞིན་དུ་ཁྱིམ་བདག་དཔལ་སྐྱེས་དེ་ ལ་སྤྲོ་བ་བསྐྱེད་ནས་</s>
</p><p id="823">
<s id="823:1">འདི་སྐད་ཅེས་བཀའ་སྩལ་ཏོ། །</s>
</p><p id="824">
<s id="824:1">ཁྱོད་མྱ་ [175b.2]ངན་མ་བྱེད་ཅིག་</s>
<s id="824:2">ངས་ཁྱོད་རབ་ཏུ་དབྱུང་ངོ་། །</s>
</p><p id="825">
<s id="825:1">ཤཱ་རིའི་བུས་ནི་བསྐལ་པ་གྲངས་མེད་པ་གསུམ་གྱི་བར་དུ་བརྩོན་འགྲུས་དཀའ་བ་སྤྱོད་ཅིང་། བསྐལ་པ་བརྒྱར་བསོད་ནམས་བྱས་པ་ནི་མ་ཡིན།</s>
</p><p id="826">
<s id="826:1">ཤཱ་རིའི་བུས་ཀྱང་སྐྱེ་བ་ཐམས་ཅད་དུ་ཤིན་ཏུ་སྤྱོད་དཀའ་བ། མགོ་བཅད་པ་དང་། མིག་ཕྱུང་བ་ [175b.3]དང་། རུས་པ་དང་། རྐང་དང་། ཤ་དང་། ཁྲག་དང་། པགས་པ་དང་། རྐང་པ་དང་། ལག་པ་དང་། རྣ་བ་དང་། སྣ་བཅད་དེ་ སྦྱིན་པ་བྱིན་པ་མ་ཡིན།</s>
</p><p id="827">
<s id="827:1">ཤཱ་རིའི་བུས་ནི་སྟག་མོ་ལ་ལུས་བྱིན་པ་དང་། མེ་དོང་དུ་མཆོངས་པ་དང་། ལྕགས་གཟེར་སྟོང་ལུས་ལ་བཏབ་པ་དང་། [175b.4]ལུས་ལ་མར་མེ་སྟོང་བཙུགས་པ་མ་ཡིན་ནོ། །</s>
</p><p id="828">
<s id="828:1">ཤཱ་རིའི་བུས་ནི་ཡུལ་དང་། གྲོང་ཁྱེར་དང་། ཆུང་མ་དང་། བུ་དང་། བྲན་ཕོ་དང་། བྲན་མོ་དང་། གླང་པོ་ཆེ་དང་། རྟ་དང་། རིན་པོ་ཆེ་སྣ་བདུན་གྱི་སྦྱིན་པའི་ལས་བྱས་པ་མ་ཡིན།</s>
</p><p id="829">
<s id="829:1">ཤཱ་རིའི་བུས་ནི་བསྐལ་པ་གྲངས་མེད་པ་ཐོག་མ་ལ། [175b.5]སངས་རྒྱས་བརྒྱད་ཁྲི་བརྒྱད་སྟོང་ལ་བསྙེན་བཀུར་བྱས་པ་དང་། བསྐལ་པ་བར་མ་གྲངས་མེད་པ་ལ་ སངས་རྒྱས་དགུ་ཁྲི་དགུ་སྟོང་ལ་བསྙེན་བཀུར་བྱས་པ་དང་། བསྐལ་པ་ཐ་མ་གྲངས་མེད་པ་ལ་ སངས་རྒྱས་ཁྲི་ཕྲག་བཅུ་ལ་བསྙེན་བཀུར་བྱས་ཤིང་ རབ་ཏུ་བྱུང་ནས་ ཚུལ་ཁྲིམས་ཀྱི་ཕ་རོལ་ཏུ་ཕྱིན་ [175b.6]པ་ཡོངས་སུ་རྫོགས་པར་བྱས་པ་མ་ཡིན།</s>
</p><p id="830">
<s id="830:1">ཤཱ་རིའི་བུས་ནི་ཆོས་ལ་དབང་དུ་གྱུར་པ་མ་ཡིན་ན། </s>
</p><p id="831">
<s id="831:1">ཅིའི་ཕྱིར་འདི་ནི་རབ་ཏུ་འབྱུང་བའི་མི་རིགས་སོ་ཞེས་སྨྲ། </s>
</p><p id="832">
<s id="832:1">ང་འབའ་ཞིག་ནི་ཆོས་ལ་དབང་མཛད་དེ། </s>
</p><p id="833">
<s id="833:1">ཕ་རོལ་ཏུ་ཕྱིན་པ་དྲུག་གིས་བཏེག་ཅིང་</s>
<s id="833:2">བཟོད་པའི་གོ་ཆ་བགོས་ཏེ།</s>
</p><p id="834">
<s id="834:1">བྱང་ཆུབ་ཀྱི་ཤིང་དྲུང་དུ་</s>
<s id="834:2">[175b.7]རྡོ་རྗེའི་གདན་ལ་བཞུགས་ནས།</s>
</p><p id="835">
<s id="835:1">བདུད་ཀྱི་སྡེ་རྣམས་བཏུལ་ཏེ། </s>
</p><p id="836">
<s id="836:1">མངོན་པར་སངས་རྒྱས་པས་</s>
<s id="836:2">ང་དང་མཉམ་པ་མེད་དོ། །</s>
</p><p id="837">
<s id="837:1">དེ་བས་ན་ཁྱོད་ངའི་ཕྱི་བཞིན་ཤོག་ཤིག་</s>
<s id="837:2">རབ་ཏུ་དབྱུང་ངོ་ཞེས་</s>
<s id="837:3">དེ་ལྟར་བཅོམ་ལྡན་འདས་ཀྱིས་ཐབས་རྣམ་པ་སྣ་ཚོགས་ཀྱིས་སྤྲོ་བ་བསྐྱེད་པས།</s>
<s id="837:4">མྱ་ངན་ཀུན་ཞི་ནས་</s>
<s id="837:5">[176a.1]རབ་ཏུ་དགའ་བའི་སེམས་སྐྱེས་ཏེ།</s>
</p><p id="838">
<s id="838:1">སངས་རྒྱས་ཀྱི་ཕྱི་བཞིན་དུ་གཙུག་ལག་ཁང་དུ་སོང་ངོ་། །</s>
</p><p id="839">
<s id="839:1">དེ་ནས་བཅོམ་ལྡན་འདས་ཀྱིས་མཽད་གལ་ཡ་ན་ཆེན་པོ་ལ་</s>
<s id="839:2">ཁྱིམ་བདག་འདི་རབ་ཏུ་ཕྱུང་ཤིག་ཅེས་བཀའ་སྩལ་ཏོ། །</s>
</p><p id="840">
<s id="840:1">དེ་ཅིའི་ཕྱིར་ཞེ་ན།</s>
<s id="840:2">སེམས་ཅན་ནི་ལས་གང་དང་འཐུན་ [176a.2]པ་དེས་འདུལ་བར་འགྱུར་ཏེ།</s>
</p><p id="841">
<s id="841:1">སངས་རྒྱས་དང་འཐུན་པ་ལས་ནི་</s>
<s id="841:2">གཞན་གྱིས་འདུལ་བར་མི་འགྱུར་རོ། །</s>
<s id="841:3">གང་གཞན་དང་ལས་འཐུན་པ་དེ་ལ་ཡང་</s>
<s id="841:4">སངས་རྒྱས་ཀྱིས་འདུལ་བར་མི་འགྱུར་ཏེ།</s>
</p><p id="842">
<s id="842:1">གང་ཞིག་ཤཱ་རིའི་བུ་དང་ལས་འཐུན་པ་ནི།</s>
<s id="842:2">མཽད་གལ་དང་། འོད་སྲུང་དང་། མ་འགགས་ [176a.3]པ་དང་། ན་བུན་ལ་སོགས་པ་ཉེ་གནས་གཞན་ཐམས་ཅད་ཀྱིས་འདུལ་བར་མི་འགྱུར།</s>
</p><p id="843">
<s id="843:1">དེ་བཞིན་དུ་གང་དང་གང་ལས་འཐུན་པས། དེ་ལ་གཞན་གྱིས་འདུལ་བར་མི་འགྱུར་རོ། །</s>
<s id="843:2">དེའི་ཚེ་མཽད་གལ་ཡ་ནས་ཀྱང་</s>
<s id="843:3">ཁྱིམ་བདག་འདི་རྒས་འཁོགས་ཏེ།</s>
</p><p id="844">
<s id="844:1">ཁ་ཏོན་སློབ་པ་དང་། བསམ་གཏན་ [176a.4]དང་། དགེ་འདུན་གྱི་ལས་བྱེད་མི་ནུས་ཏེ། </s>
</p><p id="845">
<s id="845:1">ལས་བྱ་བ་གསུམ་ལས་ཉམས་སོ་སྙམ་བསམས་ཀྱང་།</s>
<s id="845:2">ཆོས་ཀྱི་རྒྱལ་པོ་བཅོམ་ལྡན་འདས་ཀྱིས་རབ་ཏུ་ཕྱུང་ཤིག་ཅེས་བཀའ་སྩལ་པས།</s>
<s id="845:3">ཚུལ་གྱིས་བཟློག་ཏུ་མི་རུང་ངོ་སྙམ་བསམས་ནས</s>
</p><p id="846">
<s id="846:1">རབ་ཏུ་ཕྱུང་སྟེ་</s>
<s id="846:2">བསྙེན་པར་རྫོགས་སོ། །</s>
</p><p id="847">
<s id="847:1">[176a.5]མི་འདིས་ཚེ་རབས་སྔ་མ་ལ་</s>
<s id="847:2">ཐར་བར་འགྱུར་བའི་རྒྱུ་ཡང་བསྐྱེད།</s>
</p><p id="848">
<s id="848:1">ཆོས་ཀྱི་ལྕགས་ཀྱུས་ཟིན་པ་ནི་</s>
<s id="848:2">ཅི་ལྟར་ཉ་མཆིལ་པ་ཐོགས་ནས་གདོན་མི་ཟ་བར་ཕྱིར་འབྱུང་བ་ལྟར།</s>
<s id="848:3">ཐར་པའི་རྒྱུ་ཡང་བསྐྱེད།</s>
</p><p id="849">
<s id="849:1">དགེ་བའི་ཚོགས་ཀྱང་བསགས་པས་</s>
<s id="849:2">ཉིན་མཚན་དུ་བརྩོན་འགྲུས་བསྐྱེད་དེ།</s>
</p><p id="850">
<s id="850:1">ཀློག་པ་དང་། [176a.6]འདོན་པ་ལ་གོམས་ཤིང་། མདོ་སྡེ་དང་། འདུལ་བ་དང་། ཆོས་མངོན་པ་རྒྱས་པར་ཁོང་དུ་ཆུད་ཅིང་རྟོགས་པར་གྱུར་ན། </s>
</p><p id="851">
<s id="851:1">རྒས་འཁོགས་པས་ཚུལ་བཞིན་དུ་རིམ་གྲོ་དང་། བསྟི་སྟང་དང་། བསུ་སྐྱེལ་དང་། བླ་མ་ལ་གསོང་པོར་སྨྲ་བ་དང་། ཕྱག་འཚལ་བ་ནི་མི་ནུས་སོ། ། </s>
</p><p id="852">
<s id="852:1">[176a.7]དེ་ལ་དགེ་སློང་གཞོན་ནུ་</s>
<s id="852:2">སྔར་རབ་ཏུ་བྱུང་བ་གྲལ་མཐོ་བ་དག་</s>
<s id="852:3">འདི་སྐད་དུ་དགེ་སློང་རྒན་པོ་འདོན་པ་དང་། ཀློག་པ་དང་། སློབ་པ་ལ་བསྙེམས་ཏེ།</s>
</p><p id="853">
<s id="853:1">བདག་ཅག་ལ་བཀུར་སྟི་ཡང་མི་བྱེད་སྙམ་ནས་</s>
<s id="853:2">རྟག་ཏུ་འཚེ་བར་གྱུར་ཏོ། །</s>
</p><p id="854">
<s id="854:1">དེ་ནས་དགེ་སློང་རྒན་པོ་དེས་འདི་སྙམ་དུ་བསམས་སོ། ། </s>
</p><p id="855">
<s id="855:1">[176b.1]བདག་ཁྱིམ་ན་འདུག་པའི་ཚེ་ཆུང་མ་དང་བུས་གཙེས། </s>
</p><p id="856">
<s id="856:1">ད་རབ་ཏུ་བྱུང་ནས་འདི་ལྟ་བུའི་བག་མེད་པར་འགྱུར་སྙམ་ནས། </s>
</p><p id="857">
<s id="857:1">ད་ཡང་དགེ་སློང་གཞོན་ནུ་འདི་དག་གིས་གཙེས་ན། </s>
</p><p id="858">
<s id="858:1">སྔོན་ཉེས་པ་ཅི་ཞིག་བྱས་ན་འདི་འདྲ་བའི་སྡུག་བསྔལ་གྱིས་གདུངས་པས།</s>
<s id="858:2">བདག་ད་ཤི་ཡང་རུང་སྙམ་བསམས་ནས།</s>
</p><p id="859">
<s id="859:1">[176b.2]ཚལ་དེའི་འགྲམ་ན་ཆུ་ཆེན་པོ་ཞིག་</s>
<s id="859:2">འབབ་པའི་འགྲམ་དུ་སོང་ནས།</s>
</p><p id="860">
<s id="860:1">ཆོས་གོས་ཕུད་དེ་</s>
<s id="860:2">ཤིང་གི་ཡལ་ག་ལ་བཀལ་ནས།</s>
</p><p id="861">
<s id="861:1">པུས་མོ་ས་ལ་བཙུགས་ཏེ། </s>
</p><p id="862">
<s id="862:1">མཆི་མ་བླགས་ནས་</s>
<s id="862:2">འདི་སྙམ་དུ་ཡི་དམ་བཅས་སོ། །</s>
</p><p id="863">
<s id="863:1">བདག་ནི་སངས་རྒྱས་དང་། ཆོས་དང་། དགེ་འདུན་ཡོངས་སུ་སྤོང་བ་མ་ཡིན་གྱི།</s>
<s id="863:2">[176b.3]ལུས་འདི་འབའ་ཞིག་བཏང་ངོ་། །</s>
</p><p id="864">
<s id="864:1">བདག་གིས་སྦྱིན་པ་བགྱིས་པ་དང་། ཚུལ་ཁྲིམས་བསྲུངས་པ་དང་། བརྩོན་འགྲུས་བརྩམས་པ་དང་། མདོ་སྡེ་ཁ་ཏོན་བྱས་པའི་བསོད་ནམས་ཀྱིས་</s>
<s id="864:2">བདག་ལུས་འདི་དང་བྲལ་ནས།</s>
</p><p id="865">
<s id="865:1">བཙན་ཞིང་ཕྱུག་ལ་ལོངས་སྤྱོད་དང་ལྡན་པ། འཁོར་འདུམ་པའི་ [176b.4]རིགས་སུ་སྐྱེས་ཏེ།</s>
</p><p id="866">
<s id="866:1">བདག་དགེ་བའི་ཆོས་ལ་འཇུག་པའི་བགེགས་མི་བྱེད་པ་དང་།</s>
<s id="866:2">རྟག་ཏུ་དཀོན་མཆོག་གསུམ་དང་ཕྲད་པ་དང་།</s>
<s id="866:3">རབ་ཏུ་བྱུང་ཞིང་ཆོས་ལ་ནན་ཏན་བྱེད་པ་དང་།</s>
<s id="866:4">སློབ་དཔོན་མཁས་པ་དང་ཕྲད་དེ་</s>
</p><p id="867">
<s id="867:1">མྱ་ངན་ལས་འདའ་བ་ཡང་སྟོན་པར་ཤོག་ཤིག་ཅེས་དམ་བཅས་སོ། །</s>
</p><p id="868">
<s id="868:1">གང་ [176b.5]ན་ཆུ་དྲག་པོ་འབབ་ཅིང་། ཟབ་པ། ཀློང་འཁྱིལ་པ་དང་། དཔའ་རྒོད་པར་མཆོངས་པར་གཟས་སོ། །</s>
</p><p id="869">
<s id="869:1">དེའི་ཚེ་མཽད་གལ་གྱི་བུས། </s>
</p><p id="870">
<s id="870:1">ལྷའི་མིག་གིས་བདག་གི་ཉེ་གནས་རྒན་པོ་དེ། </s>
</p><p id="871">
<s id="871:1">ད་ལྟར་ཅི་ཞིག་བྱེད་སྙམ་བལྟས་ན། </s>
</p><p id="872">
<s id="872:1">བདག་གི་ཉེ་གནས་དེ་ཆུར་མཆོངས་པ་མཐོང་ནས། </s>
</p><p id="873">
<s id="873:1">[176b.6]ཆུར་མ་ཕྱིན་པར་རྫུ་འཕྲུལ་གྱི་མཐུས་བླངས་ནས། </s>
</p><p id="874">
<s id="874:1">ཆུའི་འགྲམ་དུ་བཞག་སྟེ། </s>
</p><p id="875">
<s id="875:1">ཆོས་ཀྱི་སྲས་ཁྱོད་ཅི་ཞིག་བྱེད་ཅེས་དྲིས་པ་དང་།</s>
<s id="875:2">རྒད་པོ་ད་ངོ་ཚ་ཞིང་སྐྱེངས་ནས།</s>
</p><p id="876">
<s id="876:1">ཇི་སྐད་དུ་ལན་གདབ་སྙམ་བསམས་ནས། </s>
</p><p id="877">
<s id="877:1">གལ་ཏེ་བདག་གིས་བརྫུན་བྱས་ཏེ་སློབ་དཔོན་བསླུས་ན། </s>
</p><p id="878">
<s id="878:1">སློབ་དཔོན་ [176b.7]བསླུས་པས་སྐྱེ་བ་ཐམས་ཅད་དུ་ལྕེའི་དབང་པོ་མེད་པའི་ཁ་ན་མ་ཐོ་བ་དང་བཅས་པར་འགྱུར་རོ། །</s>
<s id="878:2">ཅི་སྟེ་བདག་གིས་བརྫུན་དུ་སྨྲས་ན་ཡང་། སློབ་དཔོན་མངོན་པར་ཤེས་པ་མངའ་བས་རྟོགས་པར་འགྱུར་རོ། །</s>
<s id="878:3">གང་འཇིག་རྟེན་ན་མཁས་པའི་ཤེས་རབ་དང་ཡང་ལྡན་ལ་</s>
<s id="878:4">རང་བཞིན་གྱིས་དྲང་ཞིང་ [177a.1]གཡོ་སྒྱུ་མེད་ན་</s>
</p><p id="879">
<s id="879:1">ལྷ་རྣམས་ཀྱིས་བཀུར་བར་འགྱུར་རོ། །</s>
<s id="879:2">མཁས་པའི་ཤེས་རབ་དང་ལྡན་ལ་གཡོ་སྒྱུ་ཞིག་ཡོད་ན་</s>
</p><p id="880">
<s id="880:1">གཞན་གྱི་སློབ་དཔོན་དུ་མི་རུང་སྟེ། </s>
</p><p id="881">
<s id="881:1">མིས་བཀུར་བར་འགྱུར་རོ། །</s>
<s id="881:2">གལ་ཏེ་ཤེས་པ་མེད་ཀྱང་གཡོ་སྒྱུ་ཡང་མེད་དེ་དྲང་ན།</s>
</p><p id="882">
<s id="882:1">གཞན་གྱི་དོན་བྱེད་མི་ནུས་ཀྱང་བདག་ [177a.2]གི་དོན་བྱེད་པར་འགྱུར་རོ། །</s>
<s id="882:2">གལ་ཏེ་གླེན་པ་གཏི་མུག་ཅན་ཡང་</s>
<s id="882:3">ཡིན་ལ་གཡོ་སྒྱུ་ཡོད་ན།</s>
</p><p id="883">
<s id="883:1">ཐམས་ཅད་ཀྱི་དགྲ་མ་རུངས་པ་ཡིན་ཏེ། </s>
</p><p id="884">
<s id="884:1">ཅི་སྐད་སྨྲས་ཀྱང་འདི་ནི་བརྫུན་དུ་སྨྲ་བ་ཡིན་ཏེ། </s>
</p><p id="885">
<s id="885:1">བསླུས་པ་ཡིན་ནོ་ཞེས་ཟེར་རོ། །</s>
<s id="885:2">གལ་ཏེ་ཚིག་བདེན་པ་ཞིག་སྨྲས་ན་ཡང་།</s>
<s id="885:3">ཀུན་གྱིས་ཡིད་མི་ཆེས་ [177a.3]ཏེ།</s>
</p><p id="886">
<s id="886:1">དེ་བས་ན་བདག་གིས་སློབ་དཔོན་ལ་བརྫུན་དུ་སྨྲས་ཏེ། </s>
</p><p id="887">
<s id="887:1">བསླུས་ན་མི་རིགས་མི་བཤའ་བས་གང་བདེན་པ་སྨྲའོ་སྙམ་བསམས་ནས། </s>
</p><p id="888">
<s id="888:1">སློབ་དཔོན་ལ་འདི་སྐད་ཅེས་སྨྲས་སོ། །</s>
</p><p id="889">
<s id="889:1">བདག་ཁྱིམ་གྱིས་སྐྱོ་སྟེ་ཁྱིམ་མ་ཡིན་པར་རབ་ཏུ་བྱུང་ནས་</s>
<s id="889:2">བདེན་པ་ཞུ་བ་འཚལ་ན།</s>
</p><p id="890">
<s id="890:1">ད་ཡང་མི་བདེ་ [177a.4]བར་གྱུར་ནས་</s>
<s id="890:2">བདག་འགུམ་སྙམ་མོ། །</s>
<s id="890:3">མཽད་གལ་གྱི་བུས་དེ་སྨྲས་པ་ཐོས་ནས།</s>
</p><p id="891">
<s id="891:1">འདི་ལ་ནི་སྐྱེ་བ་དང་ཤི་བའི་འཇིགས་པ་ཞིག་གིས་བདག་གིས་མ་བསྡིགས་ན། </s>
</p><p id="892">
<s id="892:1">རབ་ཏུ་བྱུང་བའི་དོན་མེད་པར་འགྱུར་རོ་སྙམ་བསམས་ནས། </s>
</p><p id="893">
<s id="893:1">དེ་ལ་ངའི་ཆོས་གོས་ཀྱི་མཐའ་མ་འདི་ལ་དམ་ [177a.5]དུ་བཟུང་ལ་མ་བཏང་ཤིག་ཅེས་སྨྲས་ནས། </s>
</p><p id="894">
<s id="894:1">སྟེང་གི་ནམ་མཁའ་ལ་འཕགས་པ་ནི། རླུང་གིས་སྤུར་མ་བུས་པ་ལྟར་</s>
<s id="894:2">རྫུ་འཕྲུལ་གྱིས་ལག་ན་སྤུ་ཉག་མ་གཅིག་ཙམ་ཁྱེར་བ་དང་འདྲ་བར་འདི་བཞིན་དུ་ཕྱིན་ཏོ། །</s>
</p><p id="895">
<s id="895:1">གཞན་ཡང་བྱ་ཁྲས་བྱེའུ་ཕྲུག་ཁྱེར་བ་ལྟར་མཽད་གལ་གྱི་བུའི་ [177a.6]རྫུ་འཕྲུལ་གྱིས་ནམ་མཁའ་ལ་འཕགས་ནས།</s>
</p><p id="896">
<s id="896:1">སྐྱེས་བུས་ལག་པ་བརྐྱང་བ་ལས་བསྐུམ་པ་དང་། བསྐུམ་པ་ལས་བརྐྱང་བ་ཙམ་གྱིས་</s>
<s id="896:2">རྒྱ་མཚོའི་འགྲམ་དུ་ཕྱིན་ཏོ། །</s>
</p><p id="897">
<s id="897:1">རྒྱ་མཚོའི་འགྲམ་དེ་ན་བུད་མེད་ཚེ་འཕོས་མ་ཐག་པའི་རོ་</s>
<s id="897:2">ཤིན་ཏུ་མཛེས་པ་བཟང་བ། མངའ་བྱད་ལེགས་པ། [177a.7]མཚན་དང་ལྡན་པ་ལ་</s>
<s id="897:3">སྦྲུལ་ཞིག་ཁའི་ནང་དུ་ཞུགས་ནས་</s>
</p><p id="898">
<s id="898:1">སྣའི་ནང་དུ་བྱུང་། </s>
</p><p id="899">
<s id="899:1">མིག་གི་ནང་ནས་ཞུགས་ནས་</s>
<s id="899:2">རྣ་བའི་ནང་དུ་བྱུང་བ་</s>
<s id="899:3">མཽད་གལ་གྱི་བུས་རབ་ཏུ་བརྟགས་སོ། །</s>
</p><p id="900">
<s id="900:1">དེ་ནས་དགེ་སློང་དཔལ་སྐྱེས་ཀྱིས་བུད་མེད་འདི་ལྟ་བུ་མཚན་དང་ལྡན་པ་སུ་ཞིག་ཞེས་ཞུས་ན། </s>
</p><p id="901">
<s id="901:1">ནམ་དུས་ལ་བབ་ [177b.1]ན་བསྟན་ཏོ་ཞེས་སྨྲས་ཏེ། </s>
</p><p id="902">
<s id="902:1">ཡང་སོང་བ་དང་།</s>
<s id="902:2">བུད་མེད་གཅིག་ཟངས་ཆེན་པོ་ཞིག་བཙུགས་ཏེ།</s>
</p><p id="903">
<s id="903:1">ཟངས་ཀྱི་ནང་དུ་ཆུ་བླུགས་ནས་</s>
</p><p id="904">
<s id="904:1">འོག་ཏུ་མེ་བོ་ཆེ་བུས་ཏེ་</s>
</p><p id="905">
<s id="905:1">ཆུ་ཁོལ་བ་དང་།</s>
<s id="905:2">གོས་ཕུད་དེ་ནང་དུ་ཞུགས་ཏེ་</s>
</p><p id="906">
<s id="906:1">དེ་མ་ཐག་ཏུ་སྐྲ་དང་སྤུ་ཀུན་བྱི་ནས་</s>
<s id="906:2">ཤ་ཡང་ཚོས་ཏེ། རུས་པ་ཡང་བྱི་ནས།</s>
</p><p id="907">
<s id="907:1">ཆུ་ [177b.2]ལུད་པས་རུས་པ་རྣམས་ཕྱིར་ཕྱུང་ངོ་། །</s>
</p><p id="908">
<s id="908:1">རུས་པ་དེ་དག་སླར་རླུང་གིས་བུས་པས་དེ་མ་ཐག་ཏུ་མི་ཞིག་ཏུ་གྱུར་ནས། </s>
</p><p id="909">
<s id="909:1">ཟངས་ཀྱི་ནང་ནས་ཤ་ཕྱུང་སྟེ་ཟ་བ་ཞིག་མཐོང་ངོ་། །</s>
</p><p id="910">
<s id="910:1">དགེ་སློང་དཔལ་སྐྱེས་སྐྲག་སྟེ་བ་སྤུ་ཡང་ལངས་ནས། </s>
</p><p id="911">
<s id="911:1">སློབ་དཔོན་རང་གི་ཤ་ཟ་བ་འདི་སུ་ཡིན་ཞེས་ཞུས་ན། </s>
</p><p id="912">
<s id="912:1">མཽད་གལ་ [177b.3]གྱིས་དུས་ལ་བབ་ན་ བསྟན་ཏོ་ཞེས་སྨྲས་པ་དང་།</s>
<s id="912:2">ཡང་སོང་སོང་བ་ལས་ཤིང་ཆེན་པོ་ཞིག་ལོ་མ་དང་ཡལ་གའི་བར་དུ་ཁབ་ཀྱི་རྩེ་མོ་ཙམ་གཟུག་པའི་ས་སྟོང་བ་ཡང་མེད་པར་སྲིན་བུ་མང་པོས་ཟ་བ་ལ་</s>
<s id="912:3">སྐད་ཆེན་པོར་ངུ་ཞིང་འབོད་པའི་སྒྲ་</s>
<s id="912:4">ཀུན་ཏུ་གྲགས་པ་</s>
<s id="912:5">སེམས་ཅན་དམྱལ་བའི་སྒྲ་འདྲ་བ་ཞིག་ [177b.4]ཐོས་ནས</s>
</p><p id="913">
<s id="913:1">འདི་ལྟ་བུའི་སྒྲ་མི་སྙན་པ་སུ་ལགས་ཞེས་ཞུས་ན། </s>
</p><p id="914">
<s id="914:1">མཽད་གལ་གྱིས་དུས་ལ་བབ་ན་བསྟན་ཏོ་ཞེས་སྨྲས་སོ། །</s>
</p><p id="915">
<s id="915:1">དེ་ནས་ཡང་མིའི་ལུས་ལ་གཅན་གཟན་གྱི་མགོ་ཅན་དུ་འདུག་པའི་ཡི་དགས་མང་པོས་མི་ཞིག་ལ་འཁོར་བར་བསྐོར་ཏེ། </s>
</p><p id="916">
<s id="916:1">ལག་ན་མདའ་གཞུ་ཐོགས་ཤིང་</s>
<s id="916:2">[177b.5]མདའ་ལ་མེ་འབར་བ་བཞིན་དུ་</s>
<s id="916:3">ཀུན་གྱིས་མི་དེ་ལ་མདའ་འཕངས་ནས་</s>
<s id="916:4">གཅིག་ཏུ་འབར་བར་མཐོང་སྟེ།</s>
</p><p id="917">
<s id="917:1">འདི་ལྟ་བུའི་སྡུག་བསྔལ་མི་བཟད་པ་མྱོང་ཡང་འབྲོས་པའི་གནས་མེད་པ་འདི་སུ་ལགས་ཞེས་ཞུས་ན། </s>
</p><p id="918">
<s id="918:1">སློབ་དཔོན་གྱིས་རེ་ཞིག་སྡོད་ཅིག་དུས་ལ་བབ་ན་བསྟན་ཏོ་ཞེས་བསྒོའོ། །</s>
<s id="918:2">[177b.6]དེ་ནས་ཡང་སོང་སོང་བ་ལས་རིང་ཞིག་ལོན་པ་དང་།</s>
<s id="918:3">རི་ཆེན་པོ་ཞིག་གི་དྲུང་ནས་རལ་གྲི་དང་མཚོན་རྣོན་པོ་སོ་གྱེན་དུ་བསྟན་ཏེ</s>
</p><p id="919">
<s id="919:1">བཙུགས་པ་ལས་མི་ཞིག་རིའི་རྩེ་མོ་ནས་ཐུར་དུ་རྒྱུགས་ཏེ་</s>
</p><p id="920">
<s id="920:1">རལ་གྲི་དང་། མཚོན་གྱིས་ཟུག་ཅིང་རལ་ནས་ཕྱིན་ཡང་།</s>
<s id="920:2">རལ་གྲི་དང་མཚོན་ [177b.7]ས་ལ་བཙུགས་ཏེ།</s>
</p><p id="921">
<s id="921:1">དེ་བཞིན་དུ་མི་དལ་བར་རྒྱུགས་པ་མཐོང་ནས། </s>
</p><p id="922">
<s id="922:1">འདི་ལྟ་བུ་སུ་ལགས་ཞེས་ཞུས་ན། </s>
</p><p id="923">
<s id="923:1">སློབ་དཔོན་གྱིས་དུས་ལ་བབ་ན་བསྟན་ཏོ་ཞེས་བསྒོའོ། །</s>
<s id="923:2">དེ་ནས་ཡང་སོང་བ་ལས། རུས་པའི་རི་བོ་ཆེ་མཐོ་ཁྱད་དཔག་ཚད་བདུན་བརྒྱ་པ་ཉི་མ་ཡང་ [178a.1]བསྒྲིབ་ཅིང་།</s>
<s id="923:3">རྒྱ་མཚོ་ཡང་གྲིབ་མས་མུན་པར་གྱུར་པ་</s>
<s id="923:4">དེ་ལ་མཽད་གལ་འཛེགས་ཏེ་རྩིབ་རུས་གཅིག་གི་སྟེང་ནས་</s>
<s id="923:5">ཕན་ཚུན་དུ་འགྲོ་བའི་ཕྱི་བཞིན་དུ། བདག་ཀྱང་སོང་བ་མཐོང་ནས་འདི་སྙམ་དུ་བསམས་སོ། །</s>
</p><p id="924">
<s id="924:1">བདག་ནི་སློབ་དཔོན་དང་དེའུ་རེ་ [178a.2]བྲལ་གྱིས།</s>
<s id="924:2">སྔར་མཐོང་བའི་དངོས་པོ་དེ་དག་ཞུའོ་སྙམ་བསམས་ནས།</s>
</p><p id="925">
<s id="925:1">སློབ་དཔོན་བདག་གིས་སྔར་མཐོང་བའི་དངོས་པོ་དེ་དག་བསྟན་དུ་གསོལ་ཞེས་ཞུས་པ་དང་།</s>
<s id="925:2">མཽད་གལ་གྱིས་ཀྱང་ད་དུས་ལ་བབ་ཀྱིས་ཁྱོད་ལ་བསྟན་པར་བྱའོ། །</s>
</p><p id="926">
<s id="926:1">སྔར་མཐོང་བའི་བུད་མེད་དེ་ཤེས་པར་འདོད་ན་དེ་ནི་ [178a.3]རྒྱལ་པོའི་ཁབ་ན་སར་ཕག་ཆེན་པོ་ཞེས་བྱ་བའི་ཆུང་མ་ཡིན་ཏེ། </s>
</p><p id="927">
<s id="927:1">བྱད་བཞིན་བཟང་བས་</s>
<s id="927:2">ཁྱིམ་ཐབ་ཀྱང་ལྷག་པར་བྱམས་སོ། །</s>
</p><p id="928">
<s id="928:1">དེའི་ཚེ་སར་ཕག་དེ་རྒྱ་མཚོ་ཆེན་པོར་འཇུག་པ་ལས་</s>
<s id="928:2">ཆུང་མ་གཏོང་མ་ཕོད་པས།</s>
<s id="928:3">ཆུང་མ་ཡང་ཁྲིད་དེ་</s>
</p><p id="929">
<s id="929:1">ཚོང་པ་ལྔ་བརྒྱ་ཙམ་དང་། རྒྱ་མཚོར་ཞུགས་ནས་</s>
</p><p id="930">
<s id="930:1">དེའི་ཚེ་དེའི་ [178a.4]ཆུང་མ་ཡང་རྟག་ཏུ་ཤིང་གསུམ་མགོ་བསྡུས་ཏེ་མདུང་ཁྱིམ་ལྟར་བྱས་ཏེ་ དེ་ལ་མེ་ལོང་བཞག་སྟེ མེ་ལོང་ལ་བལྟས་ན་</s>
<s id="930:2">བདག་བྱད་བཞིན་བཟང་བར་མཐོང་ནས།</s>
</p><p id="931">
<s id="931:1">ཤིན་ཏུ་ཆགས་པ་སྐྱེས་སོ། །</s>
</p><p id="932">
<s id="932:1">དེའི་ཚེ་རྒྱ་མཚོའི་ནང་ནས་རུས་སྦལ་ཆེན་པོ་ཞིག་གིས་གྲུ་བརྫིས་ཏེ། </s>
</p><p id="933">
<s id="933:1">གྲུ་ཞིག་ནས་ཚོང་པ་ལྔ་བརྒྱ་ [178a.5]ཙམ་ཐམས་ཅད་ཚེའི་དུས་བྱས་སོ། །</s>
</p><p id="934">
<s id="934:1">རྒྱ་མཚོའི་ཆོས་ཉིད་ཀྱིས་རོ་ཞག་ལོན་པར་མི་གནས་པར་</s>
<s id="934:2">ཆུས་ཕུལ་ནས་རྒྱ་མཚོའི་འགྲམ་དུ་ཕྱིན་ཏོ། །</s>
</p><p id="935">
<s id="935:1">སེམས་ཅན་དེ་དག་ཚེའི་དུས་བྱས་པ་ན་ཅི་ལ་ཆགས་པ་དེར་སྐྱེ་བར་འགྱུར་རོ། །</s>
<s id="935:2">འོ་ན་སུ་ཞིག་སེམས་ཅན་དམྱལ་བར་སྐྱེ་བར་དགའ་ན་ སེམས་ཅན་ [178a.6]དམྱལ་བར་མང་དུ་སྐྱེ་བར་འགྱུར།</s>
</p><p id="936">
<s id="936:1">སྨྲས་པ། སེམས་ཅན་གང་དཀོན་མཆོག་གསུམ་གྱི་ནོར་བརྐུས་སམ། ཕ་མའི་ལོངས་སྤྱོད་བརྐུས་སམ།</s>
<s id="936:2">མིའི་སྲོག་གཅོད་པའི་ཁ་ན་མ་ཐོ་བ་ཆེན་པོ་བྱས་ན།</s>
</p><p id="937">
<s id="937:1">ཤིན་ཏུ་འབར་བའི་སེམས་ཅན་དམྱལ་བ་ཆེན་པོར་ལྟུང་བར་འགྱུར་རོ། །</s>
<s id="937:2">མི་དེ་རླུང་ངམ་ [178a.7]གྲང་ནད་ཀྱིས་ཟིན་པས་</s>
<s id="937:3">ཡིད་ལ་མེ་འདོད་པར་བསམས་སོ། །</s>
<s id="937:4">མེའི་ནང་དུ་འགྲོ་བར་བསམས་མ་ཐག་ཏུ་ཚེའི་དུས་བྱས་ནས་ཤིན་ཏུ་འབར་བའི་སེམས་ཅན་དམྱལ་བར་འགྲོའོ། །</s>
</p><p id="938">
<s id="938:1">དེ་ལ་གང་སངས་རྒྱས་ལ་ཕུལ་བའི་མར་མེའམ་རིན་པོ་ཆེ་བརྐུས་སམ།</s>
<s id="938:2">དགེ་འདུན་གྱི་སྒྲོན་མའམ་ཤིང་བརྐུས་སམ།</s>
<s id="938:3">[178b.1]དགེ་འདུན་གྱི་གནས་ཁང་བཤིག་གམ། ཆོས་འཆད་པའི་འདུན་ཁང་བཤིག་གམ།</s>
<s id="938:4">དགུན་གྲང་བའི་དུས་ན་ཕ་རོལ་པོའི་གོས་ཕྲོགས་སམ།</s>
<s id="938:5">མཐུ་ཡོད་པས་ལྷགས་པའི་ནང་དུ་བྲན་ཕོའམ། བྲན་མོའམ་མི་གཞན་གྱི་གོས་ཕྲོགས་ཏེ་ཆུ་བླུགས་སམ།</s>
<s id="938:6">གཞན་གྱི་གོས་བཤུས་ཤིང་ [178b.2]ཕྲོགས་ན་</s>
<s id="938:7">ཁ་ན་མ་ཐོ་བའི་སྡིག་པ་འདིས་ཆབ་བྲོམ་གྱི་སེམས་ཅན་དམྱལ་བར་ལྷུང་སྟེ</s>
</p><p id="939">
<s id="939:1">མི་དེ་ཚ་བའི་ནད་ཀྱིས་གཟིར་བས་</s>
<s id="939:2">རྟག་ཏུ་བསིལ་ཞིང་གྲང་བའི་གནས་སེམས་ཏེ།</s>
</p><p id="940">
<s id="940:1">གྲང་བར་འདོད་པས་ཚེའི་དུས་བྱས་མ་ཐག་ཏུ་སེམས་ཅན་དམྱལ་བ་དེར་སྐྱེས་ཏེ། </s>
</p><p id="941">
<s id="941:1">ཨུད་པ་ལ་དང་། [178b.3]པད་མ་དང་། ཀུ་མུ་ད་དང་། པུན་ད་རཱི་ཀའི་སེམས་ཅན་དམྱལ་བ་ཡང་དེ་དང་འདྲའོ། །</s>
</p><p id="942">
<s id="942:1">གྲང་བའི་སེམས་ཅན་དམྱལ་བ་ན་སྡུག་བསྔལ་མྱོང་བ་ན་ལུས་ཀྱི་ཤ་ཁམ་ཚད་དུ་ཡོས་རྔོ་བ་ལྟར།</s>
<s id="942:2">ཆད་ཅིང་གས་ནས་མགོ་དང་རུས་པ་ཡང་དུམ་བུ་བརྒྱ་སྟོང་དུ་ཆད་ཅིང་གས་པར་འགྱུར་ [178b.4]རོ། །</s>
<s id="942:3">སེམས་ཅན་གང་སེར་སྣ་བྱེད་ཅིང་གཞན་གྱི་འཚོ་བ་བཅད་དེ་ ལྟོགས་སུ་བོར་བ་དང་། ཁ་ཟས་དུས་བཞིན་དུ་མི་སྟེར་ན་</s>
</p><p id="943">
<s id="943:1">ཡི་དགས་ཀྱི་ཁམས་སུ་ལྷུང་སྟེ</s>
</p><p id="944">
<s id="944:1">མི་དེ་ཁ་ཟས་མི་ཆུད་ཅིང་སྐྱུག་བྲོ་བའི་ནད་ཀྱིས་བཏབ་ནས། </s>
</p><p id="945">
<s id="945:1">ནད་གཡོག་གམ་བཤེས་གཉེན་དག་གིས་ཁ་ [178b.5]ཟས་རྣམ་པ་མང་པོ་སྦྱར་ཏེ། </s>
</p><p id="946">
<s id="946:1">འདི་ནི་མངར་རོ། །འདི་ནི་སྐྱུར་རོ། །</s>
<s id="946:2">འདི་ནི་བསོད་པའོ། ། འདི་ནི་འཇུ་སླའོ། །</s>
</p><p id="947">
<s id="947:1">ཞེས་ནན་ཏན་གྱིས་བསྟན་ན། </s>
</p><p id="948">
<s id="948:1">ནད་པ་དེ་སྐྱུག་བྲོ་སྟེ་</s>
</p><p id="949">
<s id="949:1">བདག་ཁ་ཟས་འདི་མིག་གིས་མི་མཐོང་བའི་དུས་ཡོད་དམ་སྙམ་བསམས་པ་</s>
<s id="949:2">དེའི་ཚེའི་དུས་བྱས་མ་ཐག་ཏུ་ཡི་དགས་སུ་ [178b.6]ལྷུང་ངོ་། །</s>
</p><p id="950">
<s id="950:1">སེམས་ཅན་གང་གླེན་པ་གཏི་མུག་ཅན།</s>
<s id="950:2">དཀོན་མཆོག་གསུམ་ལ་མ་དད་པ།</s>
<s id="950:3">འཕགས་པ་ལ་སྐུར་པ་འདེབས་པ་ནི།</s>
<s id="950:4">དུད་འགྲོའི་སྐྱེ་གནས་སུ་སྐྱེ་སྟེ།</s>
</p><p id="951">
<s id="951:1">དེ་ཡང་ནད་ཀྱིས་གཟིར་བ་ན་འགུས་ཏེ། </s>
</p><p id="952">
<s id="952:1">ཉལ་མི་ཤེས་ཏེ་འཕྲལ་དུ་ཉལ་མི་ཤེས་ལ་</s>
<s id="952:2">དགེ་བའི་ཕྱོགས་གཏམ་སྙན་མི་ [178b.7]འདོད་ན།</s>
</p><p id="953">
<s id="953:1">ནད་གཡོག་གིས་ཀྱང་གདོན་མི་ཟ་བར་ཚེ་འཕོས་པར་ཤེས་པས་ན། </s>
</p><p id="954">
<s id="954:1">ནད་གཡོག་གིས་ཁྱོད་ཆོས་ཉོན་ཅིག ། ཚུལ་ཁྲིམས་ཀྱང་ནོས་ཤིག །</s>
<s id="954:2">སྐུ་གཟུགས་དང་དགེ་འདུན་དག་ཀྱང་མཐོང་བར་བྱས་ལ་དེ་ལ་སྦྱིན་པ་ཡང་བྱོས་ཤིག་ཅེས་བསྐུལ་ན།</s>
</p><p id="955">
<s id="955:1">དེ་ལ་མ་དད་མི་དགའ་སྟེ་</s>
</p><p id="956">
<s id="956:1">ནན་གྱིས་ [179a.1]བསྐུལ་མ་བཏབ་པ་དང་། དེ་ཁྲོས་ནས་</s>
<s id="956:2">བདག་དཀོན་མཆོག་གསུམ་དང་། དགེ་བའི་མིང་ཡང་མི་ཐོས་པ་ཞིག་ཏུ་སོང་ན་</s>
</p><p id="957">
<s id="957:1">ཅི་མ་རུང་ཞེས་སྨྲས་ན།</s>
</p><p id="958">
<s id="958:1">ཚེ་འཕོས་མ་ཐག་ཏུ་དུད་འགྲོའི་སྐྱེ་གནས་སུ་སྐྱེའོ། །</s>
</p><p id="959">
<s id="959:1">དེ་ལ་གང་ལྷ་དང་མིའི་རྒྱུར་གྱུར་པའི་དགེ་བའི་ཕྱོགས་ལ་བརྩོན་པ་</s>
<s id="959:2">དེ་ནི་ནད་ [179a.2]ཀྱིས་ཀྱང་ཤིན་ཏུ་གདུང་བར་མི་འགྱུར་ཏེ།</s>
</p><p id="960">
<s id="960:1">ཚེའི་དུས་བྱས་པ་ན་སེམས་ཀྱང་མི་འཁྲུགས་ཀྱི་</s>
<s id="960:2">ནད་གཡོག་དང་བཤེས་གཉེན་དག་གིས་འཆི་བར་རྟོགས་ནས།</s>
</p><p id="961">
<s id="961:1">ཁྱོད་དམ་པའི་ཆོས་ཐོས་པར་འདོད་དམ།</s>
<s id="961:2">སྐུ་གཟུགས་མཐོང་བར་འདོད་དམ།</s>
<s id="961:3">དགེ་སློང་དག་ལས་མདོ་སྡེའམ། ཚིགས་ [179a.3]སུ་བཅད་པ་དག་མཉན་པར་འདོད་དམ།</s>
<s id="961:4">ཁྱོད་ཚུལ་ཁྲིམས་ནོད་པར་དགའ་འམ།</s>
<s id="961:5">སངས་རྒྱས་དང་དགེ་འདུན་ལ་ལོངས་སྤྱོད་འབུལ་བར་དད་དམ་ཞེས་བསྐུལ་ན</s>
</p><p id="962">
<s id="962:1">དེ་དག་ཀུན་ལ་དད་ཅེས་ཟེར་ན། </s>
</p><p id="963">
<s id="963:1">གཞན་ཡང་སངས་རྒྱས་ཀྱི་སྐུ་གཟུགས་ལ་ཡོན་ཕུལ་ན་འཚང་རྒྱ་བར་འགྱུར་རོ། །</s>
<s id="963:2">[179a.4]ཆོས་ལ་མཆོད་ཅིང་ལོངས་སྤྱོད་ཕུལ་ན་</s>
</p><p id="964">
<s id="964:1">གང་ནས་གང་དུ་སྐྱེས་པའི་གནས་ཐམས་ཅད་དུ་ཤེས་པ་དང་ལྡན་ཏེ</s>
</p><p id="965">
<s id="965:1">ཆོས་ཀྱི་མཚན་ཉིད་ཁོང་དུ་ཆུད་ཅིང་རྟོགས་པར་འགྱུར་རོ། །</s>
<s id="965:2">དགེ་འདུན་ལ་ལོངས་སྤྱོད་ཀྱི་སྦྱིན་པ་བྱས་ན།</s>
</p><p id="966">
<s id="966:1">གང་ནས་གང་དུ་སྐྱེས་ཀྱང་རིན་པོ་ཆེ་དང་ལོངས་སྤྱོད་ཆེན་པོ་ཡིད་ [179a.5]བཞིན་དུ་ལྡན་པར་འགྱུར་རོ་ཞེས་</s>
<s id="966:2">ནད་པ་ལ་གཏམ་བྱས་ནས། ནད་པ་རབ་ཏུ་དགའ་མགུ་རངས་ཏེ།</s>
</p><p id="967">
<s id="967:1">བདག་སྐྱེ་བ་ཐམས་ཅད་དུ་དཀོན་མཆོག་གསུམ་དང་ཕྲད་ཅིང་ཆོས་ཐོས་པ་དང་། ཐོས་ནས་ཀྱང་ཁོང་དུ་ཆུད་ཅིང་རྟོགས་པར་གྱུར་ཅིག་ཅེས་སྨོན་ལམ་བཏབ་ན། </s>
</p><p id="968">
<s id="968:1">ཚེའི་དུས་བྱེད་དེ་མིའི་ [179a.6]ནང་དུ་སྐྱེའོ། །</s>
</p><p id="969">
<s id="969:1">གང་ཞིག་ལྷར་སྐྱེ་བའི་རྒྱུར་འགྱུར་བའི་དགེ་བའི་ཕྱོགས་རྒྱ་ཆེ་བར་བསྐྱེད་པ་</s>
<s id="969:2">སྦྱིན་པ་དང་། ཚུལ་ཁྲིམས་རྣམ་པར་དག་པ།</s>
<s id="969:3">ཆོས་ཉན་པར་དགའ་བ།</s>
<s id="969:4">དགེ་བ་བཅུ་ལ་སྤྱོད་པའི་གང་ཟག་</s>
<s id="969:5">དེ་ནི་ཚེའི་དུས་བྱས་པ་ན་བདེ་བར་ཉལ་བཞིན་དུ་</s>
<s id="969:6">སངས་རྒྱས་ཀྱི་སྐུ་གཟུགས་ [179a.7]དང་། ལྷའི་ཕོ་བྲང་དང་། ལྷའི་བུ་མོ་དག་མཐོང་ཞིང་ལྷའི་རོལ་མོ་དག་ཐོས་ཏེ</s>
</p><p id="970">
<s id="970:1">མདངས་ཀྱང་ཤིན་ཏུ་བཟང་བ་དང་།</s>
<s id="970:2">ལག་པ་གྱེན་དུ་འདེགས་པ་དང་།</s>
<s id="970:3">དེའི་ཚེའི་དུས་བྱས་ནས་ལྷའི་གནས་སུ་སྐྱེའོ། །</s>
</p><p id="971">
<s id="971:1">ཁྱིམ་བདག་སར་ཕག་གི་ཆུང་མ་དེ་རང་གི་ལུས་ལ་ཆགས་པས།</s>
<s id="971:2">དེའི་ཚེའི་དུས་ [179b.1]བྱས་མ་ཐག་ཏུ་ཕྱིར་ཡང་བུད་མེད་ཀྱི་ལུས་དེ་ལ་སྦྲུལ་དུ་སྐྱེས་ཏེ</s>
</p><p id="972">
<s id="972:1">སྦྲུལ་དེ་ལས་ཚེའི་དུས་བྱས་ནས་སེམས་ཅན་དམྱལ་བ་ཆེན་པོའི་སྡུག་བསྔལ་དཔག་ཏུ་མེད་པ་མྱོང་བར་འགྱུར་རོ། །</s>
<s id="972:2">དགེ་སློང་དེས་སློབ་དཔོན་ལ་ཡང་གསོལ་པ།</s>
<s id="972:3">བདག་གི་ཤ་ལ་ཟ་བའི་བུད་མེད་དེ་སུ་ལགས།</s>
<s id="972:4">མཽད་གལ་གྱི་བུས་ [179b.2]སྨྲས་པ། མཉན་དུ་ཡོད་པ་ན་དགེ་བསྙེན་མ་ཞིག་ལ་བྲན་མོ་ཞིག་ཡོད་དོ། །</s>
</p><p id="973">
<s id="973:1">དགེ་བསྙེན་མ་དེས་ཚུལ་ཁྲིམས་རྣམ་པར་དག་པའི་དགེ་སློང་ཞིག །དབྱར་ཟླ་བ་གསུམ་མཆོད་པ་འབུལ་བར་སྤྱན་དྲངས་ཏེ། </s>
</p><p id="974">
<s id="974:1">ཕྱོགས་གཅིག་ཏུ་གནས་ཁང་བྱས་ཏེ་བཞག་ནས། </s>
</p><p id="975">
<s id="975:1">ཉིན་གཅིག་བཞིན་དུ་ཁ་ཟས་རོ་བརྒྱ་ [179b.3]དང་ལྡན་པ་དྲི་བསུང་དུ་ལྡན་པ་སྣ་ཚོགས་སྦྱར་ཏེ། </s>
</p><p id="976">
<s id="976:1">དྲོ་ཁར་དུས་སུ་བྲན་མོ་དེ་སྐྱེལ་དུ་བཏང་ངོ་། །</s>
</p><p id="977">
<s id="977:1">བྲན་མོ་དེས་དབེན་པར་ཕྱིན་པ་དང་། ཟས་ཞིམ་པོ་རྣམས་ཟོས་ནས་</s>
</p><p id="978">
<s id="978:1">ལྷག་མ་དགེ་སློང་དེ་ལ་ཕུལ་ལོ། །</s>
<s id="978:2">ཕྱིས་དགེ་བསྙེན་མས་བྲན་མོ་དེ་མདོག་བཟང་ཤིང་ཤ་སྐྱེས་པ་མཐོང་ནས</s>
</p><p id="979">
<s id="979:1">བྲན་མོ་ལ་ཁྱོད་ [179b.4]ཀྱིས་དགེ་སློང་ལ་ཕུལ་བའི་ཁ་ཟས་ལྷག་མར་མ་བྱས་སམ་ཞེས་དྲིས་ན། </s>
</p><p id="980">
<s id="980:1">ཇོ་མོ་བདག་ལ་ཡང་དད་པའི་སེམས་ཅུང་ཟད་ཀྱང་མཆིས་ཏེ། </s>
</p><p id="981">
<s id="981:1">ངན་པར་ལྟ་བ་ནི་མ་ལགས་ན་</s>
<s id="981:2">ཅིའི་སླད་དུ་དགེ་སློང་ལ་འབུལ་བའི་ཁ་ཟས་ལྷག་མར་བགྱིད།</s>
<s id="981:3">དགེ་སློང་གིས་མ་ཡོགས་པའི་ལྷག་མ་འཚལ་ཏོ། །</s>
</p><p id="982">
<s id="982:1">ཅི་སྟེ་ [179b.5]བདག་གིས་འཚལ་བར་གྱུར་ན་</s>
</p><p id="983">
<s id="983:1">བདག་གར་སྐྱེས་ཀྱང་བདག་གི་ཤ་ལ་བདག་ཟ་བར་ཤོག་ཤིག་ཅེས་སྨྲས་པས།</s>
<s id="983:2">དེའི་རྒྱུ་དེའི་རྐྱེན་གྱིས་སྔར་རྣམ་པར་སྨིན་པ་མི་བཟད་པ་འདི་མྱོང་ནས</s>
</p><p id="984">
<s id="984:1">སེམས་ཅན་དམྱལ་བ་ཆེན་པོར་དཔག་ཏུ་མེད་པའི་སྡུག་བསྔལ་གདོད་མྱོང་བར་འགྱུར་རོ། །</s>
<s id="984:2">དགེ་སློང་དེས་ [179b.6]གསོལ་པ།</s>
<s id="984:3">ཤིང་ཆེན་པོ་ལ་སྲིན་བུ་མང་པོས་ཟ་ཞིང་མི་སྙན་པའི་སྒྲ་ཆེན་པོ་གྲགས་པ་དེ་སུ་ཞིག་ལགས།</s>
<s id="984:4">སྨྲས་པ། ལི་ཏ་ཞེས་བྱ་བའི་དགེ་འདུན་གྱི་ལས་བྱེད་པའི་དགེ་སློང་དེ་ཡིན་ཏེ</s>
</p><p id="985">
<s id="985:1">དགེ་འདུན་གྱི་དཀོར་ལ་སྤྱོད་ཅིང་མེ་ཏོག་དང་། འབྲས་བུ་ཟ་བ་དང་། བཏུང་བ་དག་ཁྱིམ་པའི་ [179b.7]ཕྱོགས་སུ་བྱིན་པས།</s>
<s id="985:2">རྣམ་པར་སྨིན་པ་མི་བཟད་པ་འདི་མྱོང་ནས་</s>
</p><p id="986">
<s id="986:1">ཚེའི་དུས་བྱས་མ་ཐག་ཏུ་སེམས་ཅན་དམྱལ་བ་ཆེན་པོར་སྐྱེས་ཏེ</s>
</p><p id="987">
<s id="987:1">ཤིང་ལ་ཟ་བའི་སྲིན་བུ་དེ་དག་ནི་དགེ་སློང་གིས་བྱིན་པ་ཐོབ་པའི་མི་རྣམས་ཡིན་ནོ། །</s>
</p><p id="988">
<s id="988:1">དགེ་སློང་དེས་ཡང་གསོལ་པ། མི་ཞིག་ལ་མི་མང་པོས་བསྐོར་ཏེ།  [180a.1]མདས་བཙུགས་ནས་ལུས་གཅིག་ཏུ་འབར་བ་དེ་སུ་ལགས།</s>
<s id="988:2">མཽད་གལ་གྱིས་སྨྲས་པ། མི་ཞིག་གིས་རྔོན་པ་བྱེད་ཅིང་</s>
<s id="988:3">རི་དགས་མང་དུ་བསད་པས་སྡུག་བསྔལ་འདི་ལྟ་བུ་ཉམས་སུ་མྱོང་བར་གྱུར་ཏེ</s>
</p><p id="989">
<s id="989:1">དེ་ནས་ཚེ་འཕོས་ནས་སེམས་ཅན་དམྱལ་བ་ཆེན་པོར་སྐྱེས་ཏེ། </s>
</p><p id="990">
<s id="990:1">དེ་ལས་ཐར་བའི་ [180a.2]དུས་ནི་ཤིན་ཏུ་དཀའོ། །</s>
</p><p id="991">
<s id="991:1">དགེ་སློང་གིས་ཡང་གསོལ་པ།</s>
<s id="991:2">རི་ཆེན་པོ་ལ་རལ་གྲི་དང་མཚོན་ཁར་རྒྱུགས་ཏེ་མཆི་བ་དེ་སུ་ལགས།</s>
<s id="991:3">མཽད་གལ་གྱིས་སྨྲས་པ། རྒྱལ་པོའི་བློན་པོ་ཤིན་ཏུ་དཔའ་བ་ཡིན་ཏེ་</s>
</p><p id="992">
<s id="992:1">རེ་ཞིག་མཚོན་རྣོན་པོ་དང་རལ་གྲི་དང་མདུང་དང་། ཤག་ཏིའི་ཁར་རྒྱུགས་ཏེ</s>
</p><p id="993">
<s id="993:1">དེ་ [180a.3]ནས་ཚེ་འཕོས་ནས་</s>
</p><p id="994">
<s id="994:1">སེམས་ཅན་དམྱལ་བ་ཆེན་པོར་སྡུག་བསྔལ་ཡུན་རིང་པོར་མྱོང་བར་འགྱུར་རོ། །</s>
<s id="994:2">དགེ་སློང་དེས་ཡང་གསོལ་པ། རུས་པའི་རི་ཆེན་པོ་དེ་སུའི་ལགས།</s>
<s id="994:3">མཽད་གལ་གྱིས་སྨྲས་པ། ཁྱོད་ཤེས་པར་འདོད་ན་</s>
</p><p id="995">
<s id="995:1">དེ་ནི་ཁྱོད་ཀྱི་ལུས་སྔ་མའི་རུས་པ་ཡིན་ནོ། །</s>
</p><p id="996">
<s id="996:1">དགེ་སློང་གིས་དེ་སྐད་ [180a.4]ཅེས་ཐོས་ནས་</s>
<s id="996:2">ཤིན་ཏུ་སྐྲག་སྟེ། བ་སྤུ་ཀུན་ལངས་ནས་རྔུལ་ཡང་བྱུང་སྟེ།</s>
</p><p id="997">
<s id="997:1">སློབ་དཔོན་ལ་སྨྲས་པ། བདག་གི་སྙིང་མ་གས་པར་</s>
<s id="997:2">སྔོན་གྱི་ལས་ཀྱི་རྒྱུ་དང་རྐྱེན་བསྟན་དུ་གསོལ།</s>
</p><p id="998">
<s id="998:1">མཽད་གལ་གྱིས་སྨྲས་པ། སྐྱེ་ཤི་འཁོར་བའི་མཐའ་དང་མུ་མེད་དེ། </s>
</p><p id="999">
<s id="999:1">དགེ་སྡིག་ལས་ཀྱང་ཞིག་ཅིང་མེད་ [180a.5]པར་མི་འགྱུར་བས།</s>
<s id="999:2">ལས་ཅི་དང་ཅི་བྱས་པའི་རྣམ་པར་སྨིན་པ་ཡང་དེ་དང་དེ་དག་གདོན་མི་ཟ་བར་མྱོང་བར་འགྱུར་རོ། །</s>
<s id="999:3">སྔོན་འདས་པའི་དུས་ན་འཛམ་བུའི་གླིང་འདིར་རྒྱལ་པོ་ཆོས་ཀྱི་འཕགས་པ་ཞེས་བྱ་བ་ཞིག་ཡོད་དེ</s>
</p><p id="1000">
<s id="1000:1">སྦྱིན་པ་དང་། ཚུལ་ཁྲིམས་ལ་དགའ་བ། ཆོས་ཉན་པར་ [180a.6]མོས་པ།</s>
<s id="1000:2">ཤིན་ཏུ་སྙིང་རྗེ་བའི་སེམས་དང་ལྡན་པ།</s>
<s id="1000:3">རང་བཞིན་གྱིས་མི་གཏུམ་པ།</s>
<s id="1000:4">སེམས་ཅན་གྱི་སྲོག་མི་གཅོད་པ་དང་།</s>
<s id="1000:5">རྒྱལ་པོའི་མཚན་དང་ལྡན་པ་</s>
<s id="1000:6">དམ་པའི་ཆོས་ཀྱི་སྲིད་འཚོ་བ། ལོ་ཉི་ཤུ་ཙམ་ལོན་པ་དང་།</s>
<s id="1000:7">དེ་ལ་རེ་ཞིག་གི་སྐབས་སུ་མི་དང་མིག་མངས་ཀྱིས་རྩེ་བ་ལས།</s>
<s id="1000:8">[180a.7]མི་ཞིག་ལ་ཉེས་པ་ཆེན་པོ་བྱུང་ནས་</s>
</p><p id="1001">
<s id="1001:1">བློན་པོ་རྣམས་ཀྱིས་མི་ཞིག་ཁྲིམས་ལས་འགལ་བའི་ཉེས་པ་ཆེན་པོ་བགྱིས་ན ཅི་ལྟར་བགྱི་ཞེས་གསོལ་པ་དང་།</s>
<s id="1001:2">རྒྱལ་པོ་མིག་མངས་ལ་ཡེངས་པས། རྒྱལ་པོས་ཁྲིམས་བཞིན་དུ་གྱིས་ཤིག་ཅེས་བསྒོ་ནས།</s>
</p><p id="1002">
<s id="1002:1">བློན་པོ་རྣམས་ཀྱིས་ཁྲིམས་དང་ [180b.1]སྦྱར་ནས་བསད་པ་ལ་ཐུག་པས་མི་དེ་བསད་དོ། །</s>
</p><p id="1003">
<s id="1003:1">རྒྱལ་པོ་མིག་མངས་ཀྱིས་རྩེ་བ་ཟིན་པས་</s>
<s id="1003:2">བློན་པོ་ལ་ཉེས་པ་བྱེད་པའི་མི་དེ་ག་རེ་ཞལ་ཅེ་གཅོད་དོ་ཞེས་བྱས་ན།</s>
</p><p id="1004">
<s id="1004:1">བློན་པོ་རྣམས་ཀྱིས་བདག་ཅག་གིས་ཁྲིམས་དང་སྦྱར་ཏེ་བཀུམ་ལགས་སོ་ཞེས་སྨྲས་སོ། །</s>
</p><p id="1005">
<s id="1005:1">རྒྱལ་པོས་དེ་སྐད་ཅེས་སྨྲས་པ་ཐོས་ནས། </s>
</p><p id="1006">
<s id="1006:1">[180b.2]འཁམས་ཏེ་ས་ལ་འགྱེལ་བ་དང་།</s>
<s id="1006:2">བློན་པོ་རྣམས་ཀྱིས་ཆུས་བཏབ་ནས་ཕྱིར་ལངས་ཏེ།</s>
</p><p id="1007">
<s id="1007:1">མཆི་མ་བླགས་ནས་འདི་སྐད་ཅེས་སྨྲས་སོ། །</s>
</p><p id="1008">
<s id="1008:1">ཕོ་བྲང་གི་སླས་དང་། གླང་པོ་ཆེ་དང་། རྟ་དང་རིན་པོ་ཆེ་སྣ་བདུན་ལ་སོགས་པ་ཐམས་ཅད་ནི་འདིར་ལུས་ཀྱི།</s>
<s id="1008:2">ང་འབའ་ཞིག་སེམས་ཅན་དམྱལ་ [180b.3]བར་སྡུག་བསྔལ་རྣམས་མྱོང་བར་འོང་བ་ལྟ།</s>
<s id="1008:3">བདག་རྒྱལ་པོ་མ་བྱས་པའི་ཚེ་ན་ཡང་ཕོ་བྲང་འདི་ན་རྒྱལ་པོའི་སྲིད་འཚོ་ཞིང་བཞུགས།</s>
</p><p id="1009">
<s id="1009:1">བདག་རིང་པོར་མི་ཐོགས་པར་ཤི་ན་ཡང་དེ་བཞིན་དུ་རྒྱལ་པོའི་སྲིད་འཚོ་བར་འགྱུར་ཏེ། </s>
</p><p id="1010">
<s id="1010:1">བདག་ནི་མི་བསད་པས་ན་རིགས་ངན་གྱི་རྒྱལ་པོ་ཡིན་ཏེ། </s>
</p><p id="1011">
<s id="1011:1">སྐྱེ་བ་ [180b.4]ཐམས་ཅད་དུ་བདག་གར་འགྲོ་བར་འགྱུར། </s>
</p><p id="1012">
<s id="1012:1">ད་ནི་རྒྱལ་པོ་ཡང་མི་འདོད་དོ་ཞེས་སྨྲས་ནས། </s>
</p><p id="1013">
<s id="1013:1">རྒྱལ་པོའི་ཐབས་བཏང་སྟེ་རི་ལ་བདག་སྲུང་ཞིང་རྒྱལ་པོ་དེ་འདུག་པ་ལས།</s>
<s id="1013:2">རྒྱལ་པོ་དེ་ཚེའི་དུས་བྱས་ནས།</s>
</p><p id="1014">
<s id="1014:1">རྒྱ་མཚོ་ཆེན་པོར་ཆུ་སྲིན་ཞིག་ཏུ་སྐྱེས་ཏེ། </s>
</p><p id="1015">
<s id="1015:1">ལུས་ཆེ་ཁྱད་དཔག་ཚད་བདུན་བརྒྱ་ཡོད་ [180b.5]དོ། །</s>
</p><p id="1016">
<s id="1016:1">རྒྱལ་པོའམ་བློན་པོའང་རུང་མཐུ་རྩལ་སྐྱེས་ཏེ། </s>
</p><p id="1017">
<s id="1017:1">སེམས་ཅན་གྱི་སྲོག་གཅོད་དམ། འདོད་པ་དང་བྲལ་བའི་ལས་བྱས་སམ། སེམས་ཅན་ལ་འཚེ་བའི་ལས་བྱས་ན། </s>
</p><p id="1018">
<s id="1018:1">ཤི་མ་ཐག་ཏུ་ཕལ་ཆེར་ཆུ་སྲིན་དུ་སྐྱེས་ཏེ་</s>
<s id="1018:2">དེའི་ལུས་ལ་སྲིན་བུ་མང་པོ་གནས་སོ། །</s>
</p><p id="1019">
<s id="1019:1">དེའི་ལུས་གཡའ་ [180b.6]བས་ཤེལ་གྱི་རི་ལ་སྙོགས་ཤིང་དྲུད་པ་དང་།</s>
<s id="1019:2">སྲིན་བུ་མང་པོ་ཤི་བའི་ཁྲག་གིས་རྒྱ་མཚོ་ཡང་རྒྱང་གྲགས་བརྒྱ་ཙམ་དམར་པོར་བྱས་སོ། །</s>
</p><p id="1020">
<s id="1020:1">སྡིག་པའི་ལས་དེས་དེ་དག་ཚེ་འཕོས་ནས་</s>
</p><p id="1021">
<s id="1021:1">སེམས་ཅན་དམྱལ་བ་ཆེན་པོར་ལྟུང་བར་འགྱུར་རོ། །</s>
<s id="1021:2">ཆུ་སྲིན་དེ་ལན་ཅིག་གཉིད་ཀྱིས་ལོག་ན་ལོ་བརྒྱ་ན་</s>
<s id="1021:3">[180b.7]ལན་ཅིག་སངས་ཏེ བཀྲེས་པ་དང་སྐོམ་པས་ཉེན་ནས་ཁ་གདངས་པ་དང་།</s>
<s id="1021:4">རྒྱ་མཚོའི་ཆུ་ཁར་འགྲོ་བ་ནི་ཆུ་ཆེན་པོ་རྒྱ་མཚོར་འབབ་པ་དང་འདྲའོ། །</s>
</p><p id="1022">
<s id="1022:1">དེའི་ཚེ་ན་ཚོང་པ་ལྔ་བརྒྱ་ཙམ་ཞིག་རྒྱ་མཚོར་ཞུགས་ཏེ།  རིན་པོ་ཆེ་ལེན་དུ་སོང་བ་ལས་</s>
<s id="1022:2">ཆུ་སྲིན་ཁ་གདངས་པ་དང་ཕྲད་ནས།</s>
</p><p id="1023">
<s id="1023:1">[181a.1]གྲུ་ཡང་ཤིན་ཏུ་མགྱོགས་པར་ཆུ་སྲིན་གྱིས་ཟ་འདོད་པའི་ཁར་སོང་ངོ་། །</s>
</p><p id="1024">
<s id="1024:1">ཚོང་པ་རྣམས་སྐད་ཆེན་པོ་ཕྱུང་སྟེ་ངུས་ནས་</s>
<s id="1024:2">གཅིག་ལ་གཅིག་འདི་སྐད་ཅེས་སྨྲས་སོ། །</s>
</p><p id="1025">
<s id="1025:1">བདག་ཅག་ནི་གདོན་མི་ཟ་བར་འཆི་བར་འགྱུར་གྱི་</s>
<s id="1025:2">སོ་སོ་ནས་ཇི་ལྟར་བརྟེན་པ་དྲན་པར་གྱིས་ཤིག་ཅེས་སྨྲས་པ་དང་།</s>
<s id="1025:3">དེ་ [181a.2]དག་ལ་ལས་ནི་སངས་རྒྱས་དང་། ཆོས་དང་། དགེ་འདུན་གྱི་མཚན་ནས་བརྗོད།</s>
</p><p id="1026">
<s id="1026:1">ཁ་ཅིག་གིས་ནི་འཇིག་རྟེན་གྱི་ལྷ་དང་། རི་གཙང་པོ་དང་། ལྷ་མ་ཡིན་དང་།</s>
<s id="1026:2">ཕ་མ་དང་། ཆུང་མ་དང་། བུ་དང་། བུ་མོ་དང་། ཕུ་ནུ་དང་། གཉེན་པོའི་མིང་བོས་ནས་</s>
</p><p id="1027">
<s id="1027:1">བདག་ཅག་གིས་ནི་དེང་མཐོང་བ་ [181a.3]ཐ་མ་འདི་ལས་འཛམ་བུའི་གླིང་གཏན་དུ་མི་མཐོང་ངོ་ཞེས་སྨྲས་སོ། །</s>
</p><p id="1028">
<s id="1028:1">དེའི་ཚེ་དེ་དག་ཆུ་སྲིན་གྱི་ཁར་སོང་ལ་ཁད་པ་དང་།</s>
<s id="1028:2">ཐམས་ཅད་ཀྱིས་དུས་གཅིག་ཏུ་སངས་རྒྱས་ལ་ཕྱག་འཚལ་ལོ་ཞེས་བརྗོད་པ་དང་།</s>
<s id="1028:3">ཆུ་སྲིན་གྱིས་སངས་རྒྱས་ལ་ཕྱག་འཚལ་ལོ་ཞེས་བརྗོད་པའི་སྒྲ་ཐོས་</s>
<s id="1028:4">མ་ཐག་ཏུ་ཁ་ [181a.4]བཙུམས་ཏེ།</s>
</p><p id="1029">
<s id="1029:1">ཆུ་འབབ་པ་ཡང་ཆད་པར་གྱུར་ནས། </s>
</p><p id="1030">
<s id="1030:1">ཚོང་པ་དེ་དག་ཤི་བ་ལས་སོས་པར་གྱུར་ཏོ། །</s>
</p><p id="1031">
<s id="1031:1">ཆུ་སྲིན་དེ་ལྟོགས་ནས་དེ་ཉིད་དུ་ཚེ་འཕོས་ཏེ། </s>
</p><p id="1032">
<s id="1032:1">རྒྱལ་པོའི་ཁབ་ཏུ་སྲིན་བུ་ཞིག་ཏུ་སྐྱེས་ཏེ། </s>
</p><p id="1033">
<s id="1033:1">ཆུ་སྲིན་གྱི་རོ་རྒྱ་མཚོའི་ངོགས་སུ་ཕྱིར་བྱུང་ནས། </s>
</p><p id="1034">
<s id="1034:1">ཉི་མས་གདུངས། ཆར་ [181a.5]པས་བརླན་ནས། </s>
</p><p id="1035">
<s id="1035:1">ཤ་ཟད་པར་གྱུར་པའི་རུས་པ་དེ་ནི་རི་འདི་ཡིན་ནོ། །</s>
</p><p id="1036">
<s id="1036:1">དཔལ་སྐྱེས་འདི་ལྟར་རིག་པར་གྱིས་ཤིག །</s>
<s id="1036:2">དེའི་ཚེ་དེའི་དུས་ན།</s>
</p><p id="1037">
<s id="1037:1">རྒྱལ་པོ་ཆོས་ཀྱི་འཕགས་པ་ནི་ཁྱོད་ཡིན་ནོ། །</s>
</p><p id="1038">
<s id="1038:1">མི་བསད་པའི་རྐྱེན་གྱིས་རྒྱ་མཚོ་ཆེན་པོར་ཆུ་སྲིན་དུ་སྐྱེས་སོ། །</s>
</p><p id="1039">
<s id="1039:1">ཁྱོད་ཀྱི་ད་ཡང་ [181a.6]ཕྱིར་མིའི་ལུས་ཐོབ་པ་འདིས།</s>
<s id="1039:2">འཁོར་བ་ལ་རྒྱབ་ཀྱིས་མ་ཕྱོགས་ན།</s>
</p><p id="1040">
<s id="1040:1">འདི་ནས་ཚེ་འཕོས་མ་ཐག་ཏུ། སེམས་ཅན་དམྱལ་བར་འགྲོ་སྟེ་ཐར་བར་ཤིན་ཏུ་དཀའོ། །</s>
</p><p id="1041">
<s id="1041:1">དགེ་སློང་དཔལ་སྐྱེས་དེས་བདག་གི་ལུས་རྙིང་པ་ཡང་མཐོང་། </s>
</p><p id="1042">
<s id="1042:1">དེ་སྐད་ཅེས་བསྟན་པ་ཡང་ཐོས་ནས། </s>
</p><p id="1043">
<s id="1043:1">[181a.7]འཁོར་བས་ཤིན་ཏུ་སྐྲག་སྟེ། </s>
</p><p id="1044">
<s id="1044:1">གང་ལ་ནན་ཏན་བྱེད་བྱེད་པའི་ཆོས་དེ་ལ་མཐར་གྱིས་ཡིད་ལ་བྱས་ནས། </s>
</p><p id="1045">
<s id="1045:1">སེམས་རྩེ་གཅིག་པ་ལ་གནས་ཏེ། </s>
</p><p id="1046">
<s id="1046:1">ལུས་རྙིང་པ་མཐོང་བས་མི་རྟག་པའི་ཆོས་ཁོང་དུ་ཆུད་དེ། </s>
</p><p id="1047">
<s id="1047:1">འཁོར་བ་ལ་རྒྱབ་ཀྱིས་ཕྱོགས་པར་རྟོགས་ནས། </s>
</p><p id="1048">
<s id="1048:1">ཀུན་ནས་ཉོན་ [181b.1]མོངས་པའི་ཟག་པ་ཐམས་ཅད་ཟད་དེ། </s>
</p><p id="1049">
<s id="1049:1">དགྲ་བཅོམ་པར་གྱུར་ཏོ། །</s>
</p><p id="1050">
<s id="1050:1">མཽད་གལ་ཡང་ཤིན་ཏུ་དགའ་ནས་སྨྲས་པ།</s>
<s id="1050:2">ཆོས་ཀྱི་སྲས་ཁྱོད་ཀྱིས་ནི། བྱ་བ་ཐམས་ཅད་ཡིད་ལ་བྱས་ཀྱིས།</s>
<s id="1050:3">སྔར་འདིས་འོངས་པ་ནི་ངའི་མཐུས་འོངས་སོ། །</s>
</p><p id="1051">
<s id="1051:1">ད་ནི་ཕྱིར་ཁྱོད་བདག་གི་མཐུས་འདོང་ངོ་ཞེས་ [181b.2]སྨྲས་ནས། </s>
</p><p id="1052">
<s id="1052:1">དེའི་ཚེ་མཽད་གལ་སྟེང་གི་ནམ་མཁའ་ལ་འཕགས་པ་དང་།</s>
<s id="1052:2">དགེ་སློང་དཔལ་སྐྱེས་ཀྱང་། སློབ་དཔོན་གྱི་ཕྱི་བཞིན་དུ་འོངས་པ།</s>
<s id="1052:3">བྱ་ཕའི་ཕྱི་བཞིན་དུ་ཕྲུག་གུ་འབྲང་བ་དང་འདྲ་བར་འོད་མའི་ཚལ་གང་ན་བ་དེར་འོངས་སོ། །</s>
</p><p id="1053">
<s id="1053:1">དེའི་ཚེ་དགེ་སློང་གཞོན་ནུ་དག་གིས་དགྲ་བཅོམ་ [181b.3]པར་མི་ཤེས་པས།</s>
<s id="1053:2">སྔོན་བཞིན་དུ་དཔལ་སྐྱེས་ལ་ཐོ་བཙམ་ཡང་</s>
<s id="1053:3">སྤྱོད་ལམ་མ་ཉམས་ཏེ་ཅང་མི་སྨྲའོ། །</s>
</p><p id="1054">
<s id="1054:1">བཅོམ་ལྡན་འདས་ཀྱིས་དེ་ལྟ་བུར་གྱུར་པ་མཁྱེན་ནས། </s>
</p><p id="1055">
<s id="1055:1">དགེ་སློང་གཞོན་ནུ་རྣམས་ཀྱིས་འདི་ལས་མི་འབྱུང་བ་དང་། དགེ་སློང་རྒན་པོའི་ཡོན་ཏན་གྲགས་པར་བྱ་བའི་ཕྱིར།</s>
<s id="1055:2">[181b.4]འཁོར་མང་པོའི་ནང་དུ།</s>
<s id="1055:3">དགེ་སློང་དཔལ་སྐྱེས་ལ་ཚུར་ཤོག་ཅེས་བཀའ་སྩལ་ནས ཁྱོད་རྒྱ་མཚོའི་ངོགས་སུ་ཕྱིན་ཏམ་ཞེས་བཀའ་སྩལ་ཏོ། །</s>
</p><p id="1056">
<s id="1056:1">དཔལ་སྐྱེས་ཀྱིས་གསོལ་པ། རྒྱ་མཚོའི་ངོགས་སུ་མཆིས་སོ། །</s>
</p><p id="1057">
<s id="1057:1">རྒྱ་མཚོའི་ངོགས་ན་ཅི་མཐོང་སྨྲོས་ཤིག་ཅེས་བཀའ་སྩལ་པ་ [181b.5]དང་།</s>
<s id="1057:2">དགེ་སློང་གིས་ཅི་དང་ཅི་མཐོང་བ་རྒྱས་པར་གསོལ་པ་དང་།</s>
<s id="1057:3">བཅོམ་ལྡན་འདས་ཀྱིས་ལེགས་སོ་ལེགས་སོ་ཞེས་བྱ་བ་གནང་ནས།</s>
</p><p id="1058">
<s id="1058:1">དཔལ་སྐྱེས་ཁྱོད་ཀྱིས་དེ་དག་མཐོང་བ་བདེན་ནོ། །</s>
</p><p id="1059">
<s id="1059:1">ཁྱོད་ཀྱིས་ད་ནི་འཁོར་བའི་སྡུག་བསྔལ་ཡོངས་སུ་སྤངས་ཏེ། </s>
</p><p id="1060">
<s id="1060:1">མྱ་ངན་ལས་འདས་པའི་ [181b.6]བདེ་བ་ཐོབ་པས།</s>
<s id="1060:2">ལྷ་དང་མིར་བཅས་པའི་འཇིག་རྟེན་གྱི་མཆོད་པའི་གནས་སུ་གྱུར་ཏོ། །</s>
</p><p id="1061">
<s id="1061:1">དགེ་སློང་ཁྱོད་ཀྱིས་བྱ་བ་ཐམས་ཅད་ཡོངས་སུ་རྫོགས་སོ་ཞེས་བཀའ་སྩལ་ནས། </s>
</p><p id="1062">
<s id="1062:1">དགེ་སློང་གཞོན་ནུ་དེ་དག་གིས། བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་ཐོས་ནས། </s>
</p><p id="1063">
<s id="1063:1">[181b.7]ཤིན་ཏུ་འགྱོད་ཅིང་མི་དགའ་བ་སྐྱེས་ཏེ། </s>
</p><p id="1064">
<s id="1064:1">འདི་ལྟ་བུ་མཁས་པ་ཤེས་རབ་ཅན། འཕགས་པ་ལ་བདག་ཅག་ཤེས་རབ་མེད་པས། འཚེ་བ་དང་། ཐོ་བཙམ་པར་བགྱིས་སོ། །</s>
</p><p id="1065">
<s id="1065:1">བདག་ཅག་ཁ་ན་མ་ཐོ་བའི་རྣམ་པར་སྨིན་པ་འབྱུང་བར་འགྱུར་རོ་ཞེས་སྨྲས་ནས། </s>
</p><p id="1066">
<s id="1066:1">དགེ་སློང་ [182a.1]གཞོན་ནུ་དག །དགེ་སློང་དཔལ་སྐྱེས་གང་ན་བ་དེར་སོང་སྟེ་ཕྱིན་པ་དང་།</s>
<s id="1066:2">ལུས་སྨད་ལྔ་ས་ལ་གཏུགས་ཏེ་ཕྱག་འཚལ་ནས།</s>
</p><p id="1067">
<s id="1067:1">འདི་སྐད་ཅེས་སྨྲས་སོ། །</s>
</p><p id="1068">
<s id="1068:1">སྐྱེས་བུ་དམ་པ་དག་ནི་སྙིང་རྗེ་དང་ལྷན་ཅིག་སྐྱེས་ཏེ། </s>
</p><p id="1069">
<s id="1069:1">བཙུན་པ་ཁྱོད་སྐྱེས་པ་ཡང་ [182a.2]སྙིང་རྗེ་ཆེན་པོ་དང་ལྷན་ཅིག་ཏུ་སྐྱེས་པ་ལགས་ན། </s>
</p><p id="1070">
<s id="1070:1">བདག་ཅག་ལ་ཐུགས་བརྩེ་བའི་སླད་དུ། བདག་ཅག་ཁྱོད་ལ་མཐོལ་ཚངས་བགྱིའོ་ཞེས་སྨྲས་པ་དང་།</s>
<s id="1070:2">དགེ་སློང་དེས་ཀྱང་བདག་གི་ལུས་ལ་ཡང་མི་དགའ་བའི་བསམ་པ་མེད་ཀྱི། ཚངས་པར་གྱུར་ཅིག་ཅེས་སྨྲས་ [182a.3]སོ། །</s>
</p><p id="1071">
<s id="1071:1">དེ་ནས་དགེ་སློང་དཔལ་སྐྱེས་ཀྱིས་དགེ་སློང་གཞོན་ནུ་དེ་རྣམས་ཤིན་ཏུ་འགྱོད་ཅིང་གནང་བཀུར་བའི་སེམས་དང་ལྡན་པར་རྟོགས་ནས། </s>
</p><p id="1072">
<s id="1072:1">དགེ་སློང་དེ་དག་ལ་དམ་པའི་ཆོས་བསྟན་ཏོ། །</s>
</p><p id="1073">
<s id="1073:1">དེ་དག་གིས་འཁོར་བ་ལ་རྒྱབ་ཀྱིས་ཕྱོགས་པའི་ཆོས་ཐོས་ནས། </s>
</p><p id="1074">
<s id="1074:1">བརྩོན་པ་དང་འབད་ [182a.4]པས་ནན་ཏན་བྱས་ཏེ། </s>
</p><p id="1075">
<s id="1075:1">ཀུན་ནས་ཉོན་མོངས་པའི་ཟག་པ་ཀུན་ཟད་ནས། </s>
</p><p id="1076">
<s id="1076:1">དགྲ་བཅོམ་པར་གྱུར་ཏོ། །</s>
</p><p id="1077">
<s id="1077:1">དེ་ནས་ཁྱིམ་བདག་དཔལ་སྐྱེས་ཀྱང་། རྒྱལ་པོའི་ཁབ་ཏུ་ཤིན་ཏུ་གྲགས་པར་གྱུར་ཏེ། </s>
</p><p id="1078">
<s id="1078:1">ཀུན་གྱིས་ངོ་མཚར་ཡ་མཚན་དུ་གྱུར་ནས། </s>
</p><p id="1079">
<s id="1079:1">ཁྱིམ་བདག་རྒད་པོ་ཅི་ཡང་མི་ [182a.5]ཤེས་པ་ཡང་།</s>
<s id="1079:2">སངས་རྒྱས་ཀྱི་བསྟན་པ་ལ་རབ་ཏུ་བྱུང་ནས། དགྲ་བཅོམ་པར་གྱུར་ཏེ།</s>
</p><p id="1080">
<s id="1080:1">དེ་ལྟ་བུའི་དམ་པའི་ཆོས་ཀྱང་སྟོན་ཏོ་ཞེས་བརྗོད་དོ། །</s>
</p><p id="1081">
<s id="1081:1">དེའི་ཚེ་ན་རྒྱལ་པོའི་ཁབ་དེ་ན་གནས་པའི་མི་དག་ཕལ་ཆེར་བསམ་པ་དག་པའི་སེམས་སྐྱེས་ནས། </s>
</p><p id="1082">
<s id="1082:1">ཁ་ཅིག་ནི་བུ་ [182a.6]དང་། བུ་མོ་དང་། བྲན་ཕོ་དང་། བྲན་མོ་ལ་སོགས་པ་རབ་ཏུ་བྱུང་བར་གནང་ངོ་། །</s>
</p><p id="1083">
<s id="1083:1">ཁ་ཅིག་ནི་བདག་ཉིད་རབ་ཏུ་བྱུང་བར་གསོལ་ནས། </s>
</p><p id="1084">
<s id="1084:1">ཐམས་ཅད་རབ་ཏུ་དགའ་སྟེ།  རྗེས་སུ་ཡི་རང་བར་གྱུར་ཏོ། །</s>
</p><p id="1085">
<s id="1085:1">དེ་བས་ན་རབ་ཏུ་བྱུང་བའི་ཡོན་ཏན་ནི་ཚད་མེད། གྲངས་ [182a.7]མེད་དེ།</s>
</p><p id="1086">
<s id="1086:1">དཔལ་སྐྱེས་ལྟ་བུ་ལོ་བརྒྱ་ལོན་ནས་རབ་ཏུ་བྱུང་ནས། </s>
</p><p id="1087">
<s id="1087:1">དེ་ལྟ་བུའི་ཡོན་ཏན་ཆེན་པོ་དང་ལྡན་པར་གྱུར་ན། </s>
</p><p id="1088">
<s id="1088:1">གཞོན་ནུ་དར་ལ་བབ་པ་རབ་ཏུ་བྱུང་ན།  འབྲས་བུ་ཆེན་པོ་མཆོག་དམ་པ་རྙེད་པ་ལྟ་ཅི་སྨོས།</s>
</p><p id="1089">
<s id="1089:1">ཆོས་ལ་བརྩོན་པ་དག་ནི་རབ་ཏུ་བྱུང་བར་བྱའོ། །</s>
</p><p id="1090">
<s id="1090:1">རབ་ [182b.1]ཏུ་བྱུང་བའི་ཡོན་ཏན་བསྔགས་པའི་ལེའུ་སྟེ་བཅྭ་ལྔ་པའོ།། །།</s>
</p><p id="1091">
<s id="1091:1">བམ་པོ་ལྔ་པ།</s>
<s id="1091:2">ཚུལ་ཁྲིམས་བསྲུང་བ་དག་ནི་ལུས་དང་། སྲོག་སྟོར་ཡང་བླའི། ནམ་དུ་ཡང་ཚུལ་ཁྲིམས་ཉམས་པར་མི་བྱེད་དོ། །</s>
</p><p id="1092">
<s id="1092:1">དེ་ཅིའི་ཕྱིར་ཞེ་ན།</s>
<s id="1092:2">ཚུལ་ཁྲིམས་ནི་བྱང་ཆུབ་ཏུ་ [182b.2]འཇུག་པའི་རྩ་བ་ཟག་པ་མེད་པའི་མཆོག །</s>
<s id="1092:3">མྱ་ངན་ལས་འདས་པར་བདེ་བར་འགྲོ་བའི་ལམ་མོ། །</s>
<s id="1092:4">ཚུལ་ཁྲིམས་དག་པར་བསྲུངས་པའི་བསོད་ནམས་ནི་ཚད་མེད་དཔག་ཏུ་མེད་དོ། །</s>
</p><p id="1093">
<s id="1093:1">དཔེར་ན་རྒྱ་མཚོ་ཆེན་པོ་ནི་ཚད་མེད་མཐའ་མེད་དོ། །</s>
</p><p id="1094">
<s id="1094:1">ཚུལ་ཁྲིམས་བསྲུངས་པའི་བསོད་ནམས་ཀྱང་། [182b.3]ཚད་མེད་མཐའ་མེད་དོ། །</s>
</p><p id="1095">
<s id="1095:1">དཔེར་ན་རྒྱ་མཚོ་ནི་ལྷ་མ་ཡིན་དང་། རུས་སྦལ་དང་། ཆུ་སྲིན་དང་། ཆུའི་རིས་སུ་གཏོགས་པའི་སེམས་ཅན་ཆེན་པོའི་གནས་སུ་གྱུར་པ་ལྟར།</s>
<s id="1095:2">ཚུལ་ཁྲིམས་ཀྱང་དེ་དང་འདྲ་སྟེ</s>
<s id="1095:3">ཐེག་པ་གསུམ་ལ་གནས་པའི་སྐྱེ་བོ་ཆེན་པོ་མང་དུ་གནས་སོ། །</s>
</p><p id="1096">
<s id="1096:1">དཔེར་ [182b.4]ན་རྒྱ་མཚོ་ཆེན་པོའི་ནང་ན།  གསེར་དང་། དངུལ་དང་། བཻ་དཱུརྱ་ལ་སོགས་པ་རིན་པོ་ཆེ་མང་པོ་ཡོད་པ་བཞིན་དུ།</s>
<s id="1096:2">ཚུལ་ཁྲིམས་ཀྱི་རྒྱ་མཚོ་ཡང་དེ་དང་འདྲ་སྟེ།</s>
<s id="1096:3">མི་རྟག་པའི་གཞི་དང་། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དང་། བསམ་གཏན་དང་། [182b.5]ཏིང་ངེ་འཛིན་ལ་སོགས་པའི་རིན་པོ་ཆེ་མང་པོ་ཡོད་དོ། །</s>
</p><p id="1097">
<s id="1097:1">དཔེར་ན་རྒྱ་མཚོ་ཆེན་པོའི་གཏིང་ཡང་རྡོ་རྗེ་ཡིན་ལ།</s>
<s id="1097:2">ཐ་མ་ཡང་རྡོ་རྗེའི་རིས་བསྐོར་ཏེ།</s>
</p><p id="1098">
<s id="1098:1">ཆུ་བོ་བཞི་འབབ་ཀྱང་། མི་འགྲིབ་མི་ལྡུད་པ་ལྟར།</s>
<s id="1098:2">ཚུལ་ཁྲིམས་ཀྱི་རྒྱ་མཚོ་ཡང་དེ་དང་འདྲ་སྟེ།</s>
</p><p id="1099">
<s id="1099:1">འདུལ་བ་རྡོ་རྗེ་ལྟ་བུས་ [182b.6]ནི་གཏིང་བྱས། </s>
</p><p id="1100">
<s id="1100:1">ཆོས་མངོན་པའི་རིས་ནི་མཐའ་བསྐོར། </s>
</p><p id="1101">
<s id="1101:1">མདོ་སྡེ་བཞི་ཆུ་བོ་ལྟ་བུར་འབབ་ཀྱང་། འཕེལ་བ་ཡང་མེད།  འགྲིབ་པ་ཡང་མེད་དོ། །</s>
</p><p id="1102">
<s id="1102:1">རྒྱ་མཚོ་ཅིའི་ཕྱིར་མི་ལྡུད་ཅེ་ན། </s>
</p><p id="1103">
<s id="1103:1">མཚམས་མེད་པའི་སེམས་ཅན་དམྱལ་བ་པའི་མེས་རྒྱ་མཚོ་བསྐམས་པས་ན།  དེའི་ [182b.7]ཕྱིར་རྒྱ་མཚོའི་ཆུ་མི་ལྡུད་དོ། །</s>
<s id="1103:2">ཆུ་བོ་རྟག་ཏུ་འབབ་པས་མི་འགྲིབ་བོ། །</s>
<s id="1103:3">ཚུལ་ཁྲིམས་ཀྱི་རྒྱ་མཚོ་ཡང་། བག་ཡོད་པས་མི་སྐྱེ་སྟེ།</s>
</p><p id="1104">
<s id="1104:1">ཡོན་ཏན་དང་ལྡན་པས་མི་འགྲིབ་བོ། །</s>
<s id="1104:2">དེ་བས་ན་གང་ཚུལ་ཁྲིམས་སྲུང་བ་དེའི་ཡོན་ཏན་ནི་རབ་ཏུ་མང་བར་རིག་པར་བྱའོ། །</s>
</p><p id="1105">
<s id="1105:1">བཅོམ་ [183a.1]ལྡན་འདས་མྱ་ངན་ལས་འདས་ནས། </s>
</p><p id="1106">
<s id="1106:1">ཡུལ་ཨན་ཏ་ཞེས་བྱ་བ་ན། </s>
</p><p id="1107">
<s id="1107:1">དགེ་སློང་བསོད་སྙོམས་པ་དགོན་པ་ལ་གནས་པར་དགའ་བ། སྤྱོད་ལམ་དང་ལྡན་པ་ཞིག་ཡོད་དོ། །</s>
</p><p id="1108">
<s id="1108:1">དགེ་སློང་བསོད་སྙོམས་པ་ནི་སངས་རྒྱས་ཀུན་གྱིས་བསྔགས་ཀྱིས།</s>
<s id="1108:2">ཕལ་གྱི་ [183a.2]ནང་ན་གནས་པ་མ་ཡིན་ནོ། །</s>
</p><p id="1109">
<s id="1109:1">དེ་ཅིའི་ཕྱིར་ཞེ་ན།</s>
<s id="1109:2">དགེ་སློང་བསོད་སྙོམས་པ་ནི་འདོད་པ་ཉུང་ཞིང་ཆོག་ཤེས་པ་སྟེ།</s>
</p><p id="1110">
<s id="1110:1">ཅི་ཡང་མི་སོགས་ཤིང་། ཟ་ཅིག་པ། བླ་གབ་མེད་པ། ཆོས་གོས་གསུམ་པ་ལ་སོགས་སྤྱོད་དོ། །</s>
<s id="1110:2">བཙུན་པའོ། ། གཙོ་བོའོ། །</s>
<s id="1110:3">དགེ་འདུན་ [183a.3]གྱི་ནང་ན་གནས་པའི་དགེ་སློང་ནི། འདོད་པ་མང་བ། ཆོག་མི་ཤེས་པ། སེར་སྣ་བྱེད་པ།</s>
<s id="1110:4">ཅི་ལ་ཡང་ཆགས་པས་གྲགས་པ་ཆེན་པོ་ཐོབ་པར་མི་འགྱུར་རོ། །</s>
<s id="1110:5">དགེ་སློང་བསོད་སྙོམས་པ་དེ་ཡོན་ཏན་སྤྱོད་པར་ལྡན་ཏེ</s>
</p><p id="1111">
<s id="1111:1">དགེ་སློང་གི་འབྲས་བུ་ཐོབ་ནས།  མངོན་པར་ [183a.4]ཤེས་པ་དྲུག་དང་། རིག་པ་གསུམ་དང་། རྣམ་པར་ཐར་པ་བརྒྱད་ལ་གནས་ཏེ།</s>
</p><p id="1112">
<s id="1112:1">སྤྱོད་ལམ་ཀུན་མཛེས་པས་ཀུན་ཏུ་གྲགས་པར་གྱུར་ཏོ། །</s>
</p><p id="1113">
<s id="1113:1">དེའི་ཚེ་ཡུལ་ཨན་ཏ་ཞེས་བྱ་བ་ན། </s>
</p><p id="1114">
<s id="1114:1">དགེ་བསྙེན་དཀོན་མཆོག་གསུམ་ལ་ཤིན་ཏུ་དད་པ།</s>
<s id="1114:2">སྲོག་མི་གཅོད་པ། མ་བྱིན་པར་ [183a.5]མི་ལེན་པ། འདོད་པས་ལོག་པར་མི་གཡེམ་པ། བརྫུན་དུ་མི་སྨྲ་བ། སྨྱོ་བའི་ཁུ་བ་ཆང་མི་འཐུང་བའི་ཁྲིམས་ལྔ་བསྲུང་བ།</s>
<s id="1114:3">ཡོན་ཏན་དང་ལྡན་པ་ཞིག་ཡུལ་དེ་ན་འདུག་པ་ལས། དགེ་བསྙེན་དེས་དགེ་སློང་བསོད་སྙོམས་པ་དེ། ཚེ་གཅིག་གི་བར་དུ་འཚོ་བ་ [183a.6]སྦྱར་བའི་བསོད་ནམས་ནི་མྱོང་བར་འགྱུར་རོ་སྙམ་ནས།</s>
</p><p id="1115">
<s id="1115:1">གལ་ཏེ་བདག་གིས་ཁྱིམ་དུ་སྤྱན་དྲངས་ཏེ།</s>
<s id="1115:2">ལམ་དུ་གྲང་བ་དང་ཚ་བས་ཉོན་མོངས་ཏེ། བསྒོམ་པའི་བར་ཆད་དུ་ཡང་འགྱུར་ལ།</s>
<s id="1115:3">ཕྱིས་རྣམ་པར་སྨིན་པ་མྱོང་བ་ན་ཡང་།</s>
<s id="1115:4">བདག་གིས་བསམས་ཤིང་དོན་དུ་གཉེར་ [183a.7]དགོས་པ་ཐོབ་པར་འགྱུར་རོ། །</s>
<s id="1115:5">གལ་ཏེ་འཚོ་བ་གནས་སུ་བསྐྱལ་ན།</s>
<s id="1115:6">ཕྱིས་རྣམ་པར་སྨིན་པ་ཡང་དོན་དུ་གཉེར་མི་དགོས་པར་ཐོབ་པར་འགྱུར་རོ་སྙམ་བསམས་ནས།</s>
</p><p id="1116">
<s id="1116:1">དགེ་བསྙེན་དེ་དད་པའི་སེམས་ཀྱིས་ཞལ་ཟས་རོ་བརྒྱ་དང་ལྡན་པའི་དྲི་བསུང་དང་། ཁ་དོག་ཏུ་ལྡན་ [183b.1]པ་སྣ་ཚོགས་བཤམས་ཏེ།</s>
<s id="1116:2">ཉིན་གཅིག་བཞིན་དུ་སྐྱེལ་ཏོ། །</s>
</p><p id="1117">
<s id="1117:1">དགེ་སློང་ལ་བཟང་ངན་རྣམ་པ་བཞིས་བརྟག་དཀའ་བ་ནི།</s>
<s id="1117:2">ཇི་ལྟར་ཨ་མྲའི་འབྲས་བུ་སྨིན་ནམ་མ་སྨིན་བརྟག་དཀའ་བ་བཞིན་ནོ། །</s>
</p><p id="1118">
<s id="1118:1">དགེ་སློང་ཁ་ཅིག་སྤྱོད་ལམ་ཤིན་ཏུ་མཛེས་ཤིང་གོམ་པ་དལ་གྱིས་འགྲོ་ [183b.2]བ་གཉའ་ཤིང་གང་ལས་མི་ལྟ་ཡང་།</s>
<s id="1118:2">ནང་འདོད་ཆགས་དང་། ཞེ་སྡང་དང་། གཏི་མུག་ཏུ་བཅས་ལ་ཆོས་མ་ཡིན་པ་སྤྱོད་ཅིང་ཚུལ་ཁྲིམས་ཉམས་པ་ཡང་ཡོད་དེ</s>
</p><p id="1119">
<s id="1119:1">དེ་ནི་ཨ་མྲའི་འབྲས་བུ་ཕྱི་རོལ་སྨིན་ལ། ནང་མ་སྨིན་པ་དང་འདྲའོ། །</s>
</p><p id="1120">
<s id="1120:1">དགེ་སློང་ཁ་ཅིག་ནི་ཕྱི་རོལ་ [183b.3]གྱི་སྤྱོད་ལམ་རྩིང་ལ་སྤྱོད་ལམ་དང་མི་ལྡན་ན་ཡང་།</s>
<s id="1120:2">ནང་དགེ་སྦྱོང་གི་སྤྱོད་པ་དང་ཡོན་ཏན་དུ་ལྡན་ཏེ།  བསམ་གཏན་དང་། ཏིང་ངེ་འཛིན་དང་། ཤེས་རབ་ཏུ་ལྡན་པ་ཡོད་དེ།</s>
</p><p id="1121">
<s id="1121:1">དེ་ནི་ཨ་མྲའི་འབྲས་བུ་ནང་སྨིན་ལ། ཕྱི་རོལ་མ་སྨིན་པ་དང་འདྲའོ། །</s>
</p><p id="1122">
<s id="1122:1">དགེ་སློང་ [183b.4]ཁ་ཅིག་ནི་སྤྱོད་ལམ་རྩིང་ལ་ཉེས་པ་བྱེད་ཅིང་། ཚུལ་ཁྲིམས་ཀྱང་ཉམས་ལ།</s>
<s id="1122:2">ནང་ཡང་འདོད་ཆགས་དང་། ཞེ་སྡང་དང་། གཏི་མུག་དང་། སེར་སྣ་དང་། ཕྲག་དོག་དང་བཅས་པ་ཡོད་དེ</s>
</p><p id="1123">
<s id="1123:1">དེ་ནི་ཨ་མྲའི་འབྲས་བུ་ཕྱི་རོལ་ཡང་མ་སྨིན་ལ། ནང་ཡང་མ་སྨིན་པ་དང་ [183b.5]འདྲའོ། །</s>
</p><p id="1124">
<s id="1124:1">དགེ་སློང་ཁ་ཅིག་ནི་སྤྱོད་ལམ་མཛེས་ཤིང་ཚུལ་ཁྲིམས་དང་ཡང་ལྡན་ལ།</s>
<s id="1124:2">ནང་ཡང་དགེ་སྦྱོང་གི་ཡོན་ཏན་ཚུལ་ཁྲིམས་དང་། ཏིང་ངེ་འཛིན་དང་། ཤེས་རབ་ཏུ་ལྡན་པ་ཡང་ཡོད་དེ།</s>
</p><p id="1125">
<s id="1125:1">དེ་ནི་ཨ་མྲའི་འབྲས་བུ་ཕྱི་ནང་གཉི་ག་སྨིན་པ་དང་འདྲའོ། །</s>
</p><p id="1126">
<s id="1126:1">བསོད་སྙོམས་པའི་ [183b.6]དགེ་སློང་དེ་ཕྱི་ནང་གཉི་ག་དང་ལྡན་པ་ཡང་དེ་དང་འདྲ་སྟེ། </s>
</p><p id="1127">
<s id="1127:1">ཡོན་ཏན་དང་སྤྱོད་པ་ཡོངས་སུ་རྫོགས་པས་</s>
<s id="1127:2">ཐམས་ཅད་ཀྱིས་རིམ་གྲོ་དང་། བཀུར་སྟི་བྱེད་དོ། །</s>
</p><p id="1128">
<s id="1128:1">དེའི་ཚེ་ཡུལ་དེ་ན་ཁྱིམ་བདག་ཅིག །</s>
</p><p id="1129">
<s id="1129:1">དཀོན་མཆོག་གསུམ་ལ་ཤིན་ཏུ་དད་པ་ཞིག་ལ་བུ་ཁྱེའུ་ཞིག་ཡོད་དེ། </s>
</p><p id="1130">
<s id="1130:1">དེས་ [183b.7]འདི་སྙམ་དུ་བསམས་སོ། །</s>
</p><p id="1131">
<s id="1131:1">བདག་གི་བུ་འདི་རབ་ཏུ་བྱུང་གི །སྟོན་པ་མཁས་པ་ཞིག་བཙལ་ལོ། །</s>
<s id="1131:2">དེ་ཅིའི་ཕྱིར་ཞེ་ན།</s>
</p><p id="1132">
<s id="1132:1">དགེ་བའི་བཤེས་གཉེན་ལ་བསྟེན་པ་ནི། དགེ་བ་ཡང་འཕེལ་བར་འགྱུར་རོ། །</s>
<s id="1132:2">སྡིག་པའི་གྲོགས་པོ་ལ་བསྟེན་པ་ནི། སྡིག་པའི་ཆོས་ [184a.1]སྐྱེ་བར་འགྱུར་ཏེ།</s>
</p><p id="1133">
<s id="1133:1">དཔེར་ན་རླུང་གི་རང་བཞིན་ནི་མི་ལྡོག་མོད་ཀྱི།</s>
<s id="1133:2">ཙན་དན་གྱི་ཚལ་ལམ། ཙམ་པ་ཀའི་ཚལ་ནས་འོངས་ན།</s>
<s id="1133:3">རླུང་དེ་ལས་དྲི་བསུང་ཞིམ་པ་བྲོའོ། །</s>
<s id="1133:4">གལ་ཏེ་མནམ་ཞིང་བཙོག་པའི་རླུང་རོ་སུམ་པའི་ཕྱོགས་ནས་འོངས་ན།</s>
</p><p id="1134">
<s id="1134:1">རླུང་དེ་ཡང་ [184a.2]མནམ་མོ། །</s>
<s id="1134:2">དཔེར་ན་གོས་གསར་པ་ཡང་། སྤོས་ཀྱི་སྣོད་དུ་བཅུག་ན་ གོས་དེ་ལ་ཡང་སྤོས་བྲོའོ། །</s>
<s id="1134:3">གལ་ཏེ་མནམ་པ་སུམ་པའི་ནང་དུ་བཅུག་ན་ གོས་དེ་ཡང་མནམ་མོ། །</s>
<s id="1134:4">དགེ་བའི་བཤེས་གཉེན་ལ་བསྟེན་ན དགེ་བ་ཡང་ཕྱིར་ཞིང་འཕེལ་གྱིས།</s>
<s id="1134:5">སྡིག་པའི་གྲོགས་ [184a.3]པོ་ལ་བསྟེན་ན། སྡིག་པ་སྐྱེ་ཞིང་འཕེལ་བར་འགྱུར་གྱིས།</s>
<s id="1134:6">དེ་བས་ན་བདག་གི་བུ་འདི་ཡང་། དགེ་སློང་བཙུན་པ་འདི་ལ་འབུལ་ཏེ། རབ་ཏུ་བྱུང་ངོ་སྙམ་བསམས་ནས།</s>
</p><p id="1135">
<s id="1135:1">དགེ་སློང་དེ་གང་ན་བ་དེར་སོང་སྟེ་འདི་སྐད་ཅེས་སྨྲས་སོ། །</s>
</p><p id="1136">
<s id="1136:1">བདག་གི་བུ་འདི་རབ་ཏུ་བྱུང་བ་ [184a.4]དད་ཀྱིས།</s>
<s id="1136:2">བཙུན་པས་ཐུགས་བརྩེ་བར་དགོངས་ཏེ་རབ་ཏུ་བྱུང་བར་གསོལ།</s>
</p><p id="1137">
<s id="1137:1">གལ་ཏེ་མི་གནང་ན་སླར་ཡང་ཁྱིམ་དུ་ཁྲིད་དེ་མཆིའོ། །</s>
<s id="1137:2">དེ་ནས་དགེ་སློང་གིས་རྫུ་འཕྲུལ་གྱི་སྤྱན་གྱིས་བརྟགས་ན།</s>
</p><p id="1138">
<s id="1138:1">ཁྱེའུ་འདི་རབ་ཏུ་བྱུང་ན་ཚུལ་ཁྲིམས་དག་པར་སྲུང་ཞིང་།</s>
<s id="1138:2">[184a.5]སངས་རྒྱས་ཀྱི་ཆོས་འཕེལ་བར་རྟོགས་ནས་རབ་ཏུ་བྱུང་སྟེ།</s>
<s id="1138:3">དགེ་ཚུལ་དུ་བྱས་སོ། །</s>
</p><p id="1139">
<s id="1139:1">དེའི་ཚེ་ན་འཚོ་བ་སྦྱོར་བའི་དགེ་བསྙེན་དེ་ལ་ཁྱིམ་བདག་མཛའ་བོ་ཞིག་ཡོད་དེ། </s>
</p><p id="1140">
<s id="1140:1">ཁྱིམ་བདག་དེས་དུས་ཀྱི་སྟོན་མོ་ཞིག་སྦྱར་ནས།  དགེ་བསྙེན་དང་། དེའི་ཆུང་མ་དང་། བུ་ [184a.6]དང་། བུ་མོ་དང་། བྲན་ཕོ་དང་། བྲན་མོ་དང་། ཁྱིམ་གང་གི་མི་ཀུན་བོས་སོ། །</s>
</p><p id="1141">
<s id="1141:1">ཕྱི་ཉིན་མགྲོན་དུ་འགྲོ་བ་ལས། དགེ་བསྙེན་དེ་འདི་སྙམ་དུ་བསམས་སོ། །</s>
</p><p id="1142">
<s id="1142:1">བདག་ཅག་ཀུན་མགྲོན་དུ་འགྲོ་ན་ཁྱིམ་འདི་སུས་བསྲུང་།</s>
<s id="1142:2">གལ་ཏེ་ནན་གྱིས་འགའ་ཞིག་ [184a.7]བཞག་ན།</s>
<s id="1142:3">དེའི་སྒོར་ཕབ་སྟེ་སྐལ་བ་ཆད་པར་འགྱུར་གྱིས།</s>
<s id="1142:4">དེ་ལ་སུ་ཞིག་འདུག་པར་དགའ་ན།</s>
<s id="1142:5">མགྲོན་ལས་སླར་ལོག་མ་ཐག་ཏུ་དྲིན་གཟོ་ཞིང་ལན་བྱའོ་ཞེས་སྨྲས་པ་དང་།</s>
<s id="1142:6">དགེ་བསྙེན་དེའི་བུ་མོ་ཞིག་ཡོད་པ་དེས། ཕ་མ་ལ་འདི་སྐད་ཅེས་སྨྲས་སོ། །</s>
</p><p id="1143">
<s id="1143:1">ཁྱིམ་ [184b.1]མི་འདི་དག་ཐམས་ཅད་མགྲོན་དུ་མཆི་བར་བགྱིས་ཏེ། </s>
</p><p id="1144">
<s id="1144:1">བདག་གིས་ཁྱིམ་བསྲུང་ངོ་ཞེས་སྨྲས་ནས། </s>
</p><p id="1145">
<s id="1145:1">ཕས་ཀྱང་ཤིན་ཏུ་ལེགས་སོ་ལེགས་སོ། །</s>
</p><p id="1146">
<s id="1146:1">ཁྱོད་ཀྱིས་ཁྱིམ་བསྲུང་ན།</s>
</p><p id="1147">
<s id="1147:1">ཁྱོད་ཀྱི་མ་དང་མི་འདྲ་བ་མེད་དེ་སྟོར་བའམ། ཉེས་པ་བྱུང་གིས་མི་དོགས་སོ་ཞེས་སྨྲས་ [184b.2]ནས། </s>
</p><p id="1148">
<s id="1148:1">ཁྱིམ་གང་གི་མི་ཀུན་མགྲོན་དུ་འདོང་ངོ་། །</s>
</p><p id="1149">
<s id="1149:1">བུ་མོས་ཀྱང་སྒོ་རྣམས་དམ་དུ་བཅད་དེ། </s>
</p><p id="1150">
<s id="1150:1">གཅིག་པུ་ཁྱིམ་དུ་འདུག་གོ། །</s>
</p><p id="1151">
<s id="1151:1">དེའི་ཉིན་པར་དགེ་བསྙེན་དེ་བྲེལ་བས་བསོད་སྙོམས་བསྐྱལ་བ་བརྗེད་ནས། </s>
</p><p id="1152">
<s id="1152:1">དེའི་ཚེ་དགེ་སློང་དེ་འདི་སྙམ་དུ།</s>
<s id="1152:2">ཉི་མ་ཡང་ཡོལ་ལ་ཁད་པ་ [184b.3]དང་།</s>
<s id="1152:3">ཁྱིམ་པ་ལ་དོན་མང་བས་བརྗེད་པ་ལྟ་སྲིད་དམ། ཟན་མི་ཟ་བའི་མི་རིགས་ཀྱི་ལེན་དུ་བཏང་ངོ་སྙམ་བསམས་ནས</s>
</p><p id="1153">
<s id="1153:1">དགེ་ཚུལ་དེ་བསོད་སྙོམས་ལེན་དུ་བཏང་ངོ་། །</s>
</p><p id="1154">
<s id="1154:1">དགེ་ཚུལ་དེ་ལ་སློབ་དཔོན་གྱིས་བསྒོ་བ།</s>
<s id="1154:2">ཁྱོད་སྤྱོད་ལམ་ཤིན་ཏུ་བསྡམས་ཏེ།</s>
</p><p id="1155">
<s id="1155:1">བཅོམ་ལྡན་ [184b.4]འདས་ཀྱིས་གསུངས་པ་ལྟར་གྲོང་ནས་བསོད་སྙོམས་ལོངས་ཤིག །</s>
<s id="1155:2">ཅི་ལྟར་བུང་བ་རྣམས་མེ་ཏོག་གི་ཁ་དོག་དང་དྲི་བསུང་ལ་མི་གནོད་པ་བཞིན།</s>
<s id="1155:3">ཆགས་པར་མ་བྱེད་པར་</s>
<s id="1155:4">ཁྱིམ་ནས་བསོད་སྙོམས་ལོངས་ཤིག །གཟུགས་དང་། སྒྲ་དང་། དྲི་དང་། རོ་དང་། [184b.5]རེག་བྱ་ལ་མ་ཆགས་པར་དབང་པོ་རྣམས་སྲུངས་ཤིག །</s>
<s id="1155:5">གལ་ཏེ་ཚུལ་ཁྲིམས་བསྲུངས་ན།</s>
</p><p id="1156">
<s id="1156:1">གདོན་མི་ཟ་བར་འབྲས་བུ་ཐོབ་པར་འགྱུར་གྱིས།</s>
<s id="1156:2">ལྷ་སྦྱིན་ལྟ་བུ་མདོ་སྡེ་མང་པོ་ཁ་ཏོན་ཤེས་ཀྱང་།</s>
<s id="1156:3">ཉེས་པར་བྱས་ཏེ་ཚུལ་ཁྲིམས་ཉམས་ཏེ།</s>
</p><p id="1157">
<s id="1157:1">མཚམས་མེད་པའི་ [184b.6]སེམས་ཅན་དམྱལ་བར་སྐྱེས་སོ། །</s>
</p><p id="1158">
<s id="1158:1">ཀོ་ཀ་ལི་ཀ་ལྟ་བུར་སྐུར་བ་འདེབས་ཤིང་ཚུལ་ཁྲིམས་ཉམས་པས།</s>
<s id="1158:2">དེ་ཡང་སེམས་ཅན་དམྱལ་བར་སྐྱེས་སོ། །</s>
</p><p id="1159">
<s id="1159:1">ཙུའུ་པན་ཏ་ལྟ་བུ་ཚིགས་སུ་བཅད་པ་གཅིག་ལས་མི་ཤེས་མོད་ཀྱིས།</s>
<s id="1159:2">ཚུལ་ཁྲིམས་བསྲུངས་པས་དགྲ་ [184b.7]བཅོམ་པར་གྱུར་ཏོ། །</s>
</p><p id="1160">
<s id="1160:1">ཚུལ་ཁྲིམས་ནི་མྱ་ངན་ལས་འདའ་བའི་སྒོར་འཇུག་ཅིང་།</s>
<s id="1160:2">ཤིན་ཏུ་བདེ་བའི་རྒྱུར་འགྱུར་ཏེ།</s>
</p><p id="1161">
<s id="1161:1">དཔེར་ན་བྲམ་ཟེའི་ཆོས་ཀྱི་ཟླ་བ་གསུམ་མམ། ཟླ་བ་བཞིའི་བར་དུ་ཆོས་སྟོན་བྱེད་དེ། </s>
</p><p id="1162">
<s id="1162:1">དེ་ཡང་བྲམ་ཟེ་མཁས་པ། རིག་པ་དང་ལྡན་པ། ཚུལ་ [185a.1]ཁྲིམས་བསྲུངས་པ། ཚངས་པར་སྤྱོད་པ་དག་འབོད་ཀྱིས་ཐམས་ཅད་ནི་མ་ཡིན་ནོ། །</s>
</p><p id="1163">
<s id="1163:1">གང་སྟོན་མོ་ལ་འོངས་པ་ལག་པའི་མཁྲིག་མ་ལ་ཀེའུ་ལེའི་རྒྱས་འདེབས་སོ། །</s>
</p><p id="1164">
<s id="1164:1">བྲམ་ཟེ་གཅིག་ཅིག་ཡོན་ཏན་དང་ལྡན་ཡང་རང་བཞིན་གྱིས་སྲེད་པ་ཅན་ཞིག་ཡིན་པས།</s>
<s id="1164:2">སྦྲང་རྩི་དང་མངར་ [185a.2]བ་ལ་ཆགས་པས་མཁྲིག་མ་ལ་རྒྱས་བཏབ་པ་བལྡགས་ཏེ་མི་སྣང་བར་བྱས་སོ། །</s>
</p><p id="1165">
<s id="1165:1">ཕྱི་ཉིན་སྟོན་མོ་ལ་འདུས་ནས་སྒོ་བས་རྒྱ་བལྟས་ན། </s>
</p><p id="1166">
<s id="1166:1">ཀུན་ཏུ་རྒྱུ་དེ་ལ་རྒྱ་མེད་པར་གྱུར་ནས། </s>
</p><p id="1167">
<s id="1167:1">སྒོ་བས་ཀྱང་ནང་དུ་མ་བཏང་བས།</s>
<s id="1167:2">ཁྱོད་ཀྱི་རྒྱ་ག་རེ་ཞེས་དྲིས་ན།</s>
</p><p id="1168">
<s id="1168:1">མངར་བས་བལྡགས་ཏེ་མེད་ [185a.3]པར་བྱས་སོ་ཞེས་སྨྲས་སོ། །</s>
</p><p id="1169">
<s id="1169:1">དེ་ལྟར་ཀུན་དུ་རྒྱུ་དེ་མངར་བ་ཅུང་ཟད་ཙམ་ལ་ཆགས་པས།</s>
<s id="1169:2">ཟླ་བ་བཞིའི་སྟོན་མོ་ཁ་ཟས་ཁ་དོག་དང་དྲི་བསུང་དང་ལྡན་ཞིང་། དྲི་ཞིམ་པོ་རྣམ་པ་སྣ་ཚོགས་དང་། ཡོན་ཏན་རིན་པོ་ཆེ་མང་པོ་ཡང་ཤོར་གྱིས།</s>
<s id="1169:3">ཁྱོད་ཀྱང་དེ་ལྟ་བུའི་ཅུང་ཟད་ཙམ་ [185a.4]ལ་ཆགས་པའི་ཕྱིར། ཚུལ་ཁྲིམས་ཀྱི་ཕྱག་རྒྱ་ཉམས་པར་མ་བྱེད་ཅིག །</s>
</p><p id="1170">
<s id="1170:1">ལྷ་དང་མིའི་འདོད་པ་ལྔའི་རོ་ཞིམ་པོ་དང་། ཟག་པ་མེད་པ་དང་། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དང་། མྱ་ངན་ལས་འདས་པའི་བདེ་བ་དང་། ཆོས་རིན་པོ་ཆེ་ཚད་མེད་པ་དག་ [185a.5]སྟོར་བར་གྱུར་ཏ་རེ།</s>
<s id="1170:2">དུས་གསུམ་གྱི་སངས་རྒྱས་ཀྱི་ཚུལ་ཁྲིམས་ཉམས་ཤིང་།</s>
<s id="1170:3">དཀོན་མཆོག་གསུམ་དང་། སློབ་དཔོན་དང་། དགེ་འདུན་གྱི་རིགས་སུན་པར་མ་བྱེད་ཅིག་ཅེས་བསྒོ་བ་དང་།</s>
<s id="1170:4">སློབ་དཔོན་གྱི་རྐང་པ་ལ་མགོ་བོས་ཕྱག་འཚལ་ཏེ དེའི་ཁྱིམ་དུ་སོང་ [185a.6]ངོ་། །</s>
</p><p id="1171">
<s id="1171:1">དེར་ཕྱིན་པ་དང་། སྒོ་བརྡུངས་ནས་བུ་མོས་སུ་ཡིན་ཞེས་བོས་སོ། །</s>
</p><p id="1172">
<s id="1172:1">དགེ་ཚུལ་གྱིས་བདག་སློབ་དཔོན་གྱི་བསོད་སྙོམས་ལེན་དུ་འོངས་སོ་ཞེས་སྨྲས་པ་དང་།</s>
<s id="1172:2">བུ་མོ་དེ་རབ་ཏུ་དགའ་ནས་ད་ནི་རེ་བ་རྙེད་དོ་སྙམ་ནས་སྒོ་ཕྱེས་ཏེ།</s>
</p><p id="1173">
<s id="1173:1">དགེ་ཚུལ་ནང་དུ་འོངས་པ་དང་།</s>
<s id="1173:2">བུ་མོ་ [185a.7]ཡང་ལོ་བཅུ་དྲུག་ལས་མ་ལོན་ཏེ། མངའ་བྱད་ལེགས་པ་དང་། བལྟ་ན་སྡུག་པ། མཛེས་པ་བཟང་བ་ཞིག་སྟེ།</s>
<s id="1173:3">འདོད་ཆགས་ཀྱིས་བསླུའོ་སྙམ་སྟེ། དགེ་ཚུལ་དེའི་མདུན་དུ་བསླུ་བ་རྣམ་པ་མང་པོ་བྱས་ཏེ།</s>
</p><p id="1174">
<s id="1174:1">ཤིན་ཏུ་འདོད་པས་དགེ་ཚུལ་དེ་ལ་བཏེགས་སོ། །</s>
</p><p id="1175">
<s id="1175:1">དགེ་ཚུལ་ [185b.1]དེས་འདི་སྙམ་དུ་བུ་མོ་འདི་རླུང་ནད་ལངས་སམ། སྨྱོས་སམ།</s>
<s id="1175:2">འོན་ཏེ་བུ་མོ་འདི་འདོད་ཆགས་ཀྱིས་གདུངས་ཏེ། འདོད་ཆགས་ཀྱི་མེས་ངའི་ཚུལ་ཁྲིམས་ཚིག་པར་བྱེད་དམ་སྙམ་བསམས་ནས།</s>
</p><p id="1176">
<s id="1176:1">སྤྱོད་ལམ་ཤིན་ཏུ་བསྡམས་ཏེ། </s>
</p><p id="1177">
<s id="1177:1">མདངས་ཀྱང་མ་གྱུར་པར་འདུག་གོ། །</s>
</p><p id="1178">
<s id="1178:1">བུ་ [185b.2]མོ་དེས་ལུས་སྨད་ལྔ་ས་ལ་གཏུགས་ནས་ཕྱག་བྱས་ཏེ། </s>
</p><p id="1179">
<s id="1179:1">དགེ་ཚུལ་ལ་འདི་སྐད་ཅེས་སྨྲས་སོ། །</s>
</p><p id="1180">
<s id="1180:1">བདག་རྟག་ཏུ་རེ་བ་ཡང་དེང་གི་དུས་གྲུབ་བོ། །བདག་ཁྱོད་ལ་སྨྲ་བ་ཞིག་ཡོད་དེ།  རྟག་ཏུ་དྲན་པ་ལ་སྐབས་མ་རྙེད་དོ། །</s>
</p><p id="1181">
<s id="1181:1">ཁྱོད་ཀྱང་རྟག་ཏུ་བདག་ལ་དགོངས་པ་འདྲ་ན།  བདག་ [185b.3]གི་རེ་བ་བསྐང་དུ་གསོལ།</s>
</p><p id="1182">
<s id="1182:1">ཁྱིམ་འདིའི་ནང་ན་རིན་པོ་ཆེ་དང་། གསེར་དང་། དངུལ་དང་། བང་མཛོད་མང་པོ་ནི་རྣམ་ཐོས་ཀྱི་བུའི་གཏེར་དང་འདྲ་བར་ཡོད་ཀྱང་བདག་པོ་མེད་ཀྱིས།</s>
<s id="1182:2">ཁྱོད་ཁྱིམ་དང་བཅས་པའི་བདག་པོ་མཛད་དུ་གསོལ།</s>
</p><p id="1183">
<s id="1183:1">བདག་ཁྱོད་ཀྱི་ཁོལ་མོ་བགྱིས་ཏེ། </s>
</p><p id="1184">
<s id="1184:1">བཀུར་ [185b.4]སྟི་དང་རིམ་གྲོ་བགྱིས། </s>
</p><p id="1185">
<s id="1185:1">འདི་ལས་མི་འགལ་ཞིང་བདག་གི་རེ་བ་བསྐང་དུ་གསོལ། </s>
</p><p id="1186">
<s id="1186:1">དགེ་ཚུལ་གྱིས་བསམས་པ།</s>
<s id="1186:2">བདག་གི་སྡིག་པའི་ལས་ཅི་ཞིག་བྱས་ན།</s>
</p><p id="1187">
<s id="1187:1">འདི་ལྟ་བུའི་རྐྱེན་དང་ཕྲད་པར་གྱུར། </s>
</p><p id="1188">
<s id="1188:1">བདག་ལུས་དང་སྲོག་ཡལ་བ་ཡང་བླའི།</s>
<s id="1188:2">དུས་གསུམ་གྱི་སངས་ [185b.5]རྒྱས་ཀྱིས་བཅས་པའི་ཚུལ་ཁྲིམས་ཉམས་པར་མི་བྱའོ། །</s>
</p><p id="1189">
<s id="1189:1">སྔོན་དགེ་སློང་དག་སྨད་འཚོང་མའི་ནང་དུ་ཕྱིན་ཀྱང་མེའི་དོང་དུ་མཆོངས་ཀྱང་བླའི། ཚུལ་ཁྲིམས་ཉམས་པར་མི་བྱེད་དོ། །</s>
</p><p id="1190">
<s id="1190:1">གཞན་ཡང་དགེ་སློང་དག་ནི་མི་རྒོད་ཀྱིས་བཅོམ་ནས། </s>
</p><p id="1191">
<s id="1191:1">རྩྭ་ལ་བཏགས་ཏེ་རླུང་གིས་ [185b.6]བཤུད་ཅིང་། ཉི་མས་བསྲེགས་པ་དང་།</s>
<s id="1191:2">སྲིན་བུ་མང་པོས་ཟ་ཡང་ཚུལ་ཁྲིམས་བསྲུང་བའི་ཕྱིར་རྩྭ་གཅོད་ཅིང་མི་འགྲོའོ། །</s>
</p><p id="1192">
<s id="1192:1">བྱ་གག་གིས་ནོར་བུ་མེད་པར་དགེ་སློང་གིས་མཐོང་ཡང་།</s>
<s id="1192:2">ཚུལ་ཁྲིམས་བསྲུང་བའི་ཕྱིར།</s>
<s id="1192:3">སྡུག་བསྔལ་མྱོང་བར་བྱེད་ཀྱང་གཏམ་མི་ཟེར་རོ། །</s>
<s id="1192:4">[185b.7]གྲུ་ཞིག་པ་ལས་དགེ་སློང་གིས་ཤིང་ལེབ་ལ་འཇུས་ཀྱང་། ཚུལ་ཁྲིམས་བསྲུང་བའི་ཕྱིར་ཤིང་ལེབ་དེ་དག་དགེ་སློང་གྲོགས་པོ་གྲལ་མཐོ་བ་ལ་ཕུལ་ནས</s>
</p><p id="1193">
<s id="1193:1">རྒྱ་མཚོར་ཤི་བ་</s>
<s id="1193:2">ལ་སོགས་པ་དེ་དག་</s>
<s id="1193:3">འབའ་ཞིག་སངས་རྒྱས་ཀྱི་ཉེ་གནས་སུ་ཚུལ་ཁྲིམས་བསྲུངས་པ་ཡིན་གྱིས།</s>
<s id="1193:4">བདག་ཅག་ [186a.1]གིས་བསྲུངས་པ་མ་ཡིན་ནམ།</s>
<s id="1193:5">དེ་བཞིན་གཤེགས་པ་ཡང་དེ་འབའ་ཞིག་གི་སྟོན་པ་ཡིན་གྱི།</s>
<s id="1193:6">བདག་ཅག་གི་སྟོན་པ་མ་ཡིན་ནམ།</s>
<s id="1193:7">དཔེར་ན་ཙམ་པ་ཀའི་མེ་ཏོག་ཟར་མ་དང་ལྷན་ཅིག་ཏུ་བཙིར་ན།</s>
</p><p id="1194">
<s id="1194:1">ཙམ་པ་ཀའི་དྲི་ཞིམ་པོ་ཟར་མའི་མར་ལ་བྲོ་བར་ [186a.2]འགྱུར་ཏེ། </s>
</p><p id="1195">
<s id="1195:1">བདག་ཀྱང་དེ་ལྟ་མ་ཡིན་ནམ། དགེ་བའི་བཤེས་གཉེན་གྱིས་ཡོངས་སུ་ཟིན་ན། </s>
</p><p id="1196">
<s id="1196:1">ཅིའི་ཕྱིར་དེང་འདིར་སྡིག་པ་མི་དགེ་བའི་ཆོས་བྱེད་པར་འགྱུར། </s>
</p><p id="1197">
<s id="1197:1">ལུས་དང་སྲོག་ཡལ་ཡང་བླའི། ནམ་དུ་ཡང་ཚུལ་ཁྲིམས་ཉམས་ཤིང་།</s>
<s id="1197:2">སངས་རྒྱས་དང་། ཆོས་དང་། [186a.3]དགེ་འདུན་དང་། ཕ་མ་དང་། སློབ་དཔོན་དང་། བླ་མའི་རིགས་སུན་པར་མི་བྱའོ། །</s>
</p><p id="1198">
<s id="1198:1">ཡང་བསམས་པ།</s>
<s id="1198:2">གལ་ཏེ་བདག་བྲོས་ན་ནི་</s>
<s id="1198:3">བུ་མོ་དེ་འདོད་ཆགས་ཀྱིས་གདུངས་པས་ཁྲེལ་དང་ངོ་ཚ་ཡང་མེད་དེ།</s>
</p><p id="1199">
<s id="1199:1">ཕ་རོལ་ཏུ་བདག་ཟིན་ནས། </s>
</p><p id="1200">
<s id="1200:1">བདག་ལ་སྐུར་བ་འདེབས་པར་འགྱུར་ [186a.4]ཏེ། </s>
</p><p id="1201">
<s id="1201:1">གྲོང་མི་དག་གིས་མཐོང་ན་སུན་འབྱིན་པར་འགྱུར་གྱིས།</s>
<s id="1201:2">བདག་ནི་ངེས་པར་ཁང་པ་འདི་ཉིད་དུ་ཚེ་འཕོས་པར་བྱའོ་སྙམ་བསམས་ནས།</s>
</p><p id="1202">
<s id="1202:1">བུ་མོ་དེ་ལ་འདི་སྐད་ཅེས་སྨྲས་སོ། །</s>
</p><p id="1203">
<s id="1203:1">སྒོ་དག་དམ་དུ་ཆོད་ཅིག །</s>
</p><p id="1204">
<s id="1204:1">བདག་ནི་ཁང་པ་ཅིག་གི་ནང་དུ་བྱ་བ་ཅུང་ཟད་ཡོད་པ་དེ་བྱས་ནས་ [186a.5]ཁྱོད་དང་ཕྲད་པར་བྱའོ། ། ཞེས་བསྒོ་ནས།</s>
<s id="1204:2">བུ་མོ་ཕྱིར་སྒོ་གཅོད་དུ་སོང་བའི་འོག་ཏུ་དགེ་ཚུལ་ཁང་པ་ཅིག་གི་ནང་དུ་ཞུགས་ནས་སྒོ་གཏན་དམ་དུ་བཅུག་སྟེ།</s>
</p><p id="1205">
<s id="1205:1">ནང་ནས་སྤུ་གྲི་རྙེད་པས་རབ་ཏུ་དགའ་སྟེ། </s>
</p><p id="1206">
<s id="1206:1">ལུས་ལ་གྱོན་པའི་གོས་རྣམས་ཕུད་ནས་གདང་བུ་ལ་གཟར་ཏེ། </s>
</p><p id="1207">
<s id="1207:1">[186a.6]ཐལ་མོ་སྦྱར་ནས་གྲོང་ཁྱེར་ཀུ་ཤ་གང་ན་བར་སངས་རྒྱས་མྱ་ངན་ལས་འདས་པའི་གནས་ལོགས་སུ་པུས་མོ་ས་ལ་བཙུགས་ནས། </s>
</p><p id="1208">
<s id="1208:1">འདི་སྐད་ཅེས་ཡི་དམ་བཅས་སོ། །</s>
</p><p id="1209">
<s id="1209:1">བདག་གིས་ནི་སངས་རྒྱས་དང་། ཆོས་དང་། དགེ་འདུན་སྤོང་བ་མ་ལགས།</s>
<s id="1209:2">མཁན་པོ་ [186a.7]དང་། སློབ་དཔོན་སྤོང་བ་མ་ལགས།</s>
<s id="1209:3">ཚུལ་ཁྲིམས་སྤོང་བ་མ་ལགས་ཀྱིས།</s>
<s id="1209:4">ཚུལ་ཁྲིམས་བསྲུང་བའི་སླད་དུ་ལུས་འདི་སྤོང་ངོ་། །</s>
</p><p id="1210">
<s id="1210:1">བདག་གར་སྐྱེས་ཀྱང་སངས་རྒྱས་ཀྱི་བསྟན་པ་ལ་རབ་ཏུ་བྱུང་བ་དང་། ཚངས་པར་སྤྱོད་པ་རྣམ་པར་དག་པ་དང་། ཟག་པ་ཟད་ [186b.1]པ་དང་། འབྲས་བུ་གྲུབ་པར་གྱུར་ཅིག་ཅེས་སྨོན་ལམ་བཏབ་ནས</s>
</p><p id="1211">
<s id="1211:1">རང་གི་མགུལ་བ་བཅད་ནས་ཚེ་འཕོས་སོ། །</s>
</p><p id="1212">
<s id="1212:1">ཁྲག་གིས་གཡོགས་ནས་ལུས་ཀྱང་ཁྲག་གིས་དམར་པོར་གྱུར་ཏེ། </s>
</p><p id="1213">
<s id="1213:1">དེའི་ཚེ་ན་བུ་མོས་བསམས་པ། རིང་བར་ཐོགས་སྙམ་ནས་ སྒོའི་དྲུང་དུ་སོང་སྟེ་</s>
</p><p id="1214">
<s id="1214:1">བོས་ན་  [186b.2]ཅང་མི་ཟེར་རོ། །</s>
<s id="1214:2">བུ་མོས་སྒོ་ཕྱེས་ཏེ་ བལྟས་ན་</s>
</p><p id="1215">
<s id="1215:1">ཚེ་འཕོས་ཟིན་པ་མཐོང་ནས</s>
</p><p id="1216">
<s id="1216:1">བསམ་པ་བཞིན་དུ་མ་གྱུར་པས།</s>
<s id="1216:2">འདོད་པའི་སེམས་ཀྱང་ཞི་སྟེ།</s>
</p><p id="1217">
<s id="1217:1">བུ་མོ་ཤིན་ཏུ་མི་དགའ་བས་གདུངས་པས་སྐྲ་ཡང་བཤིག །</s>
</p><p id="1218">
<s id="1218:1">གདོང་ཡང་སེན་མོས་བྲད་དེ། </s>
</p><p id="1219">
<s id="1219:1">ས་ལ་འགྲེ་ཞིང་ངུའོ། །</s>
<s id="1219:2">བུ་ [186b.3]མོའི་ཕ་མ་སྟོན་མོ་ལས་ཕྱིར་ལོག་ནས་སྒོ་བརྡུངས་ཏེ་བོས་ན་</s>
</p><p id="1220">
<s id="1220:1">བུ་མོས་ཅང་མི་སྨྲ་བས།</s>
<s id="1220:2">མི་ཞིག་ནང་དུ་བཏང་སྟེ་</s>
</p><p id="1221">
<s id="1221:1">སྒོ་འབྱེད་དུ་བཅུག་ན</s>
</p><p id="1222">
<s id="1222:1">བུ་མོ་དེ་ལྟ་བུར་གྱུར་པ་མཐོང་བ་དང་།</s>
<s id="1222:2">བུ་མོ་ལ་སྨྲས་པ།</s>
<s id="1222:3">ཁྱོད་ཅི་ཉེས། གཅིག་གིས་ཀྱལ་ཀ་བྱས་ཏེ།</s>
</p><p id="1223">
<s id="1223:1">ཁྱོད་ཀྱི་རིགས་སུན་པར་བྱས་སམ་ [186b.4]ཞེས་དྲིས་ན། </s>
</p><p id="1224">
<s id="1224:1">བུ་མོ་ཅང་མི་སྨྲ་བར་འདི་སྙམ་དུ་བསམས་སོ། །</s>
</p><p id="1225">
<s id="1225:1">བདག་གི་དྲང་པོར་སྨྲས་ན་ནི་རབ་ཏུ་ངོ་ཚ་བ་ཞིག་ན། </s>
</p><p id="1226">
<s id="1226:1">གལ་ཏེ་དགེ་ཚུལ་གྱིས་བདག་ལ་ཀྱལ་ཀ་བྱས་ཞེས་སྨྲས་ན་ནི།</s>
<s id="1226:2">འཕགས་པ་ལ་སྐུར་པ་འདེབས་པས་</s>
<s id="1226:3">སེམས་ཅན་དམྱལ་བར་ལྟུང་སྟེ། སྡུག་བསྔལ་ [186b.5]མང་པོ་མྱོང་བར་འགྱུར་གྱིས།</s>
<s id="1226:4">མི་སླུ་བར་དྲང་པོར་སྨྲའོ་སྙམ་དུ་བསམས་ནས།</s>
</p><p id="1227">
<s id="1227:1">བདག་གཅིག་པུ་ཁང་པ་བསྲུང་ཞིང་མཆིས་པ་ལས།</s>
<s id="1227:2">དགེ་ཚུལ་དེ་སློབ་དཔོན་གྱི་བསོད་སྙོམས་ལེན་དུ་འོངས་ནས།</s>
</p><p id="1228">
<s id="1228:1">བདག་གི་འདོད་ཆགས་ཀྱི་མེས་ཚིག་པས་དགེ་ཚུལ་བཏེགས་ཏེ། </s>
</p><p id="1229">
<s id="1229:1">ཚུལ་ [186b.6]ཁྲིམས་བསྲུངས་པ་ཞིག་པས།</s>
<s id="1229:2">སེམས་འགྱུར་དུ་མ་བཏུབ་སྟེ།</s>
</p><p id="1230">
<s id="1230:1">དགེ་ཚུལ་དེས་ཐབས་བྱས་ནས།  ཁང་བའི་ནང་དུ་ཞུགས་ཏེ་ཚེ་འཕོས་པར་གྱུར་ཏོ། །</s>
</p><p id="1231">
<s id="1231:1">བདག་གི་ལུས་བཙོག་པ་འདིས་སྣོད་ཡོངས་སུ་དག་པ་མ་རུངས་པར་བྱས་པའི་སྟེང་དུ་ཁ་ན་མ་ཐོ་བའི་ཉེས་པ་བགྱིས་ [186b.7]པས་</s>
<s id="1231:2">བདག་མི་དགའོ། །</s>
</p><p id="1232">
<s id="1232:1">དེ་སྐད་ཅེས་སྨྲས་པ།</s>
<s id="1232:2">བུ་མོའི་ཕ་མས་ཐོས་ནས་ངོ་མཚར་དུ་གྱུར་ཏོ། །</s>
</p><p id="1233">
<s id="1233:1">དེ་ཅིའི་ཕྱིར་ཞེ་ན།</s>
<s id="1233:2">ཀུན་ནས་ཉོན་མོངས་པའི་ཆོས་ཉིད་ཀྱིས་དེ་དང་འདྲ་བར་རྟོགས་པའི་ཕྱིར་རོ། །</s>
<s id="1233:3">བུ་མོ་ལ་སྨྲས་པ།</s>
<s id="1233:4">ཆོས་ཐམས་ཅད་ནི་མི་རྟག་པ་ཡིན་གྱིས།</s>
<s id="1233:5">མྱ་ངན་མ་བྱེད་ཅིག་ [187a.1]ཅེས་བསྒོ་ནས་</s>
<s id="1233:6">ཁང་པར་ཞུགས་ཏེ་བལྟས་ན</s>
<s id="1233:7">དགེ་ཚུལ་གྱི་རུས་བུ་ཙན་དན་དམར་པོ་ལྟར་ཁྲག་གིས་བསྒོས་པ་མཐོང་ནས།</s>
</p><p id="1234">
<s id="1234:1">ཕྱག་བྱས་ཏེ། </s>
</p><p id="1235">
<s id="1235:1">སངས་རྒྱས་ཀྱི་ཚུལ་ཁྲིམས་བསྲུང་བའི་ཕྱིར། ལུས་དང་སྲོག་ལ་ཡང་མི་བལྟ་བ་ལེགས་སོ། ། ཞེས་བསྔགས་ [187a.2]སོ། །</s>
</p><p id="1236">
<s id="1236:1">དེའི་ཚེ་རྒྱལ་པོའི་ཡུལ་ཁྲིམས་ཀྱིས་</s>
<s id="1236:2">དགེ་སློང་དག་ཁྱིམ་པའི་ཁྱིམ་དུ་ཚེ་འཕོས་ན།</s>
</p><p id="1237">
<s id="1237:1">གསེར་གྱི་དོང་ཙེ་སྟོང་བླར་འབུལ་ལོ། །</s>
<s id="1237:2">དེའི་ཚེ་དགེ་བསྙེན་དེ་ཡང་གསེར་གྱི་དོང་ཙེ་སྟོང་ཁྱེར་ནས་ཕོ་བྲང་དུ་སོང་སྟེ།</s>
</p><p id="1238">
<s id="1238:1">རྒྱལ་པོ་ཆེན་པོ་ བདག་ལ་ཉེས་པ་བྱུང་གི་དོང་ཙེ་འདི་དག་བཞེས་ཤིག་ཅེས་ [187a.3]གསོལ་པ་དང་།</s>
<s id="1238:2">རྒྱལ་པོས་དེ་ལ་བཀའ་སྩལ་པ།</s>
<s id="1238:3">ཁྱོད་ནི་ངའི་ཡུལ་ཕྱོགས་ན་དཀོན་མཆོག་གསུམ་ལ་དད་ཅིང་།</s>
<s id="1238:4">དམ་པའི་ཆོས་ལ་མོས་པས་རང་བཞིན་གྱིས་དྲང་ལ།</s>
<s id="1238:5">སྤྱོད་པ་ཉམས་འོག་ཏུ་ཆུད་པ་ནི་ཁྱོད་གཅིག་པུར་ཟད་ན</s>
<s id="1238:6">ཁྱོད་ལ་ཉེས་པ་ཅི་ཞིག་བྱུང་།</s>
</p><p id="1239">
<s id="1239:1">དགེ་བསྙེན་ [187a.4]གྱིས་བདག་གི་བུ་མོ་འདི་ནི་སྨད་དེ། </s>
</p><p id="1240">
<s id="1240:1">དགེ་ཚུལ་གྱིས་ཇི་ལྟར་ཚུལ་ཁྲིམས་བསྲུངས་པའི་ཡོན་ཏན་ནི་བསྔགས་ནས། </s>
</p><p id="1241">
<s id="1241:1">ཇི་ལྟར་གྱུར་པ་རྒྱས་པར་གསོལ་ཏོ། །</s>
</p><p id="1242">
<s id="1242:1">རྒྱལ་པོས་བཀའ་སྩལ་པ།</s>
<s id="1242:2">དགེ་ཚུལ་ཚུལ་ཁྲིམས་བསྲུང་བའི་ཕྱིར།</s>
<s id="1242:3">ལུས་དང་སྲོག་ལ་མ་བལྟས་པར་ཟད་ཀྱིས།</s>
<s id="1242:4">[187a.5]ཁྱོད་ལ་ཉེས་པ་མེད་ཀྱིས།</s>
<s id="1242:5">དོང་ཙེ་ཁྱེར་ལ་ཕྱིར་ཁྱིམ་དུ་སོང་ཤིག །</s>
<s id="1242:6">ང་ཡང་ཁྱོད་ཀྱི་ཁྱིམ་དུ་དགེ་ཚུལ་དེ་ ལ་མཆོད་པ་ཞིག་བྱེད་དུ་འོང་ངོ་ཞེས་བཀའ་སྩལ་ནས</s>
</p><p id="1243">
<s id="1243:1">གསེར་གྱི་རྔ་བརྡུངས་ཏེ་འཁོར་ཐམས་ཅད་འདུས་ལ་ཞབས་འབྲིང་དུ་ཆོས་ཤིག །དགེ་བསྙེན་དེའི་ཁྱིམ་དུ་དོང་ངོ་ [187a.6]ཞེས་བཀར་བཏགས་སོ། །</s>
</p><p id="1244">
<s id="1244:1">དེ་ནས་རྒྱལ་པོ་དེའི་ཁྱིམ་དུ་གཤེགས་ཏེ། </s>
</p><p id="1245">
<s id="1245:1">དགེ་ཚུལ་གྱི་རུས་བུ་ཙན་དན་དམར་པོ་ལྟར་ཁྲག་གིས་བསྒོས་པ་གཟིགས་ནས་ཕྱག་འཚལ་ཏེ། </s>
</p><p id="1246">
<s id="1246:1">ཡོན་ཏན་བསྔགས་ནས། </s>
</p><p id="1247">
<s id="1247:1">རིན་པོ་ཆེ་སྣ་ཚོགས་ཀྱིས་བརྒྱན་པའི་ཤིང་རྟ་ལ་རུས་བུ་བཞག་ནས། </s>
</p><p id="1248">
<s id="1248:1">[187a.7]གང་ན་ཐང་བདེ་བ་ཀུན་གྱིས་མཐོང་བའི་གནས་སུ་སོང་སྟེ། </s>
</p><p id="1249">
<s id="1249:1">སྤོས་ཀྱི་ཤིང་གིས་བསྲེགས་ནས་མཆོད་པ་བྱས་སོ། །</s>
</p><p id="1250">
<s id="1250:1">བུ་མོ་དེ་ཡང་འཇིག་རྟེན་ན་དཀོན་པར་ཤིན་ཏུ་བཟང་མོ་ཞིག་སྟེ། </s>
</p><p id="1251">
<s id="1251:1">བུ་མོ་དེ་ཡང་གནས་མཐོ་བ་ཀུན་གྱིས་མཐོང་བར་བཞག་སྟེ། </s>
</p><p id="1252">
<s id="1252:1">འཁོར་མང་པོ་ཐམས་ [187b.1]ཅད་ཀྱིས་ལེགས་པར་མཐོང་བར་བྱས་ཏེ། </s>
</p><p id="1253">
<s id="1253:1">མི་མང་པོ་ལ་འདི་སྐད་ཅེས་བཀའ་སྩལ་ཏོ། །</s>
</p><p id="1254">
<s id="1254:1">བུ་མོ་འདི་ལྟར་གཟུགས་བྱད་ལེགས་ཤིང་ཤིན་ཏུ་བཟང་བ་མཛེས་པ་འདི་ལ་འདོད་ཆགས་དང་མ་བྲལ་བ་སུ་ཞིག་ཆགས་པར་མི་འགྱུར་ན། </s>
</p><p id="1255">
<s id="1255:1">དགེ་ཚུལ་འདི་འབྲས་བུ་ཡང་མ་ཐོབ་སྟེ། </s>
</p><p id="1256">
<s id="1256:1">སྐྱེ་ [187b.2]བ་དང་། འཇིག་པར་བཅས་པའི་ལུས་ཅན་འདིས་ཀྱང་། ཚུལ་ཁྲིམས་ཀྱི་ཕྱིར། ལུས་དང་སྲོག་བཏང་ཕོད་པ་ནི་ངོ་མཚར་ཆེའོ། །</s>
</p><p id="1257">
<s id="1257:1">ཞེས་བསྒྲགས་ནས།</s>
<s id="1257:2">དེའི་སློབ་དཔོན་ཡང་སྤྱན་དྲངས་ཏེ།</s>
</p><p id="1258">
<s id="1258:1">འཁོར་མང་པོ་ལ་དམ་པའི་ཆོས་སྟོན་དུ་བཅུག་ནས། </s>
</p><p id="1259">
<s id="1259:1">འཁོར་ [187b.3]དེའི་ནང་དུ་འདུས་པ་ཐམས་ཅད་ཀྱིས་ཆོས་བསྟན་པ་ཐོས་ནས། </s>
</p><p id="1260">
<s id="1260:1">ཁ་ཅིག་ནི་རབ་ཏུ་བྱུང་ཞིང་ཚུལ་ཁྲིམས་བསྲུང་བར་གསོལ་ཏོ། །</s>
</p><p id="1261">
<s id="1261:1">ཁ་ཅིག་ནི་བླ་ན་མེད་པའི་བྱང་ཆུབ་ཏུ་སེམས་བསྐྱེད་དེ། </s>
</p><p id="1262">
<s id="1262:1">ཐམས་ཅད་རྗེས་སུ་ཡི་རངས་ནས་མངོན་པར་དགའོ། །</s>
</p><p id="1263">
<s id="1263:1">དགེ་ཚུལ་གྱིས་ཚུལ་ཁྲིམས་ [187b.4]བསྲུངས་པའི་ལེའུ་སྟེ་བཅུ་དྲུག་པའོ།། །།</s>
</p><p id="1264">
<s id="1264:1"/>
<s id="1264:2"/>
<s id="1264:3"/>
<s id="1264:4"/>
<s id="1264:5"/>
<s id="1264:6"/>
<s id="1264:7"/>
<s id="1264:8"/>
<s id="1264:9"/>
<s id="1264:10"/>
<s id="1264:11">དེའི་ཚེ་བཅོམ་ལྡན་འདས་མཉན་ཡོད་ན། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན། </s>
<s id="1264:12">དགེ་སློང་ཆེན་པོའི་དགེ་འདུན་དང་། ཐབས་ཅིག་ཏུ་བཞུགས་ཏེ། ཆོས་སྟོན་ཏོ། ། </s>
<s id="1264:13">[187b.5]དེའི་ཚེ་ན་ཡུལ་དེ་ན་ཁྱིམ་བདག་ཆེན་པོ། ཕྱུག་པ། ནོར་མང་བ། </s>
<s id="1264:14">གསེར་དང་། དངུལ་དང་། རིན་པོ་ཆེ་སྣ་བདུན་དང་།</s>
<s id="1264:15">གླང་པོ་ཆེ་དང་། རྟ་དང་། བ་ལང་དང་། ལུག་དང་།</s>
<s id="1264:16">བྲན་ཕོ་དང་། བྲན་མོ་དང་། ལས་བྱེད་པའི་མི་རབ་ཏུ་མང་བ། བང་མཛོད་ [187b.6]རབ་ཏུ་མང་བ་ཞིག་ལ།</s>
<s id="1264:17">བུ་ཁྱེའུ་ནི་མེད་ཀྱིས།</s>
<s id="1264:18">བུ་མོ་ནི་ལྔ་ཡོད་དེ</s>
<s id="1264:19">དེ་ཡང་མངའ་བྱད་མཛེས་པ་ཤེས་པའི་བློ་དང་ལྡན་པ་ཤ་སྟག་གོ། །</s>
<s id="1264:20">དེའི་ཚེ་ཁྱིམ་བདག་དེའི་ཆུང་མ་སྦྲུམ་མ་ལས།</s>
<s id="1264:21">ཁྱིམ་བདག་དེ་ཚེ་འཕོས་པར་གྱུར་ཏོ། །</s>
<s id="1264:22">དེའི་ཚེ་རྒྱལ་པོའི་ཡུལ་ཆོས་ཀྱིས། [187b.7]བུ་ཕོ་མེད་ན་ལོངས་སྤྱོད་ཅི་བདོག་པ་ཐམས་ཅད་རྒྱལ་པོས་བཞེས་ཏེ། </s>
<s id="1264:23">རྒྱལ་པོས་ཀྱང་བློན་པོ་ཅིག ། དེའི་ནོར་ཕྱུགས་དང་། ལོངས་སྤྱོད་ཅི་ཡོད་པ་ཐམས་ཅད་བརྩིས་ནས། བླར་བཞེས་པར་བཀའ་སྩལ་པ་དང་།</s>
<s id="1264:24">བུ་མོ་དེ་དག་གིས་བསམས་པ།</s>
<s id="1264:25">བདག་ [188a.1]ཅག་གི་མའི་རུམ་མི་བདེ་བ་ཕོའམ། མོའམ། གཏོལ་མེད་དེ།</s>
<s id="1264:26">བུ་མོ་ཞིག་བཙས་ན་ནི་</s>
<s id="1264:27">ནོར་ཕྱུགས་ཀྱང་རྒྱལ་པོས་བཞེས་པར་ཟད་ན།</s>
<s id="1264:28">གལ་ཏེ་ཁྱེའུ་ཞིག་བྱུང་ན། </s>
<s id="1264:29">ནོར་བདག་དངོས་ཡིན་ནོ་སྙམ་</s>
<s id="1264:30">བསམས་ནས། རྒྱལ་པོ་ལ་འདི་སྐད་ [188a.2]ཅེས་གསོལ་ཏོ། །</s>
<s id="1264:31">བདག་ཅག་གི་ཕ་གུམ་པས་</s>
<s id="1264:32">བུ་མ་མཆིས་པའི་སླད་དུ་</s>
<s id="1264:33">ནོར་ཕྱུགས་རྒྱལ་པོས་བཞེས་པ་འདི།</s>
<s id="1264:34">ད་ལྟར་བདག་ཅག་གི་མའི་རུམ་མི་བདེ་བ། བྱེ་བྲག་མ་བྱེ་བའི་བར་དུ་བཞག་ཅིང་།</s>
<s id="1264:35">གལ་ཏེ་བུ་མོ་ཞིག་ལགས་ན་བཞེས་པ་ཡང་སླ་སྟེ</s>
<s id="1264:36">གལ་ཏེ་ཁྱེའུ་ཞིག་ [188a.3]ལགས་ན་ནོར་བདག་དངོས་ཡིན་ནོ། །</s>
<s id="1264:37">རྒྱལ་པོ་རབ་གསལ་རྒྱལ་དེ་ཡང་དྲང་ཞིང་ཆོས་ཀྱིས་སྲིད་འཚོ་བས།</s>
<s id="1264:38">བུ་མོ་དེ་དག་གིས་གསོལ་པ་བཞིན་བྱས་སོ། །</s>
<s id="1264:39">དེ་ནས་རིང་པོ་མ་ལོན་པར་ཟླ་བ་དགུ་ཚང་ནས་བུ་ཕོ་ཞིག་བྱུང་སྟེ། </s>
<s id="1264:40">དེ་རྣ་བ་ཡང་མེད།</s>
<s id="1264:41">མིག་ཀྱང་མེད། སྣ་ཡང་ [188a.4]མེད།</s>
<s id="1264:42">ལྕེ་ཡང་མེད།</s>
<s id="1264:43">རྐང་ལག་ཀྱང་མེད་དེ།</s>
<s id="1264:44">ཕོ་མཚན་འབའ་ཞིག་ཡོད་པའི་ཤ་གོང་གོང་པོ་ཞིག་བྱུང་བས།</s>
<s id="1264:45">དེའི་མིང་ཡང་མ་འཇི་བྱི་ལ་ཞེས་བྱ་བར་བཏགས་སོ། །</s>
<s id="1264:46">དེ་ནས་བུ་མོ་དེ་དག་གིས་ཁྱེའུ་ཞིག་བྱུང་ངོ་ཞེས་གསོལ་པ་དང་།</s>
<s id="1264:47">རྒྱལ་པོས་བསམས་པ།</s>
<s id="1264:48">མིག་ [188a.5]དང་། རྣ་བ་དང་། སྣ་དང་། ལྕེ་དང་། རྐང་ལག་ལ་སོགས་པ་ཡོད་པས་ནི་ནོར་བདག་ཏུ་མི་འགྱུར་གྱིས།</s>
<s id="1264:49">གང་ཕོ་མཚན་དང་ལྡན་པ་དེ་ནོར་བདག་ཏུ་འགྱུར་ཏེ</s>
<s id="1264:50">བུ་འདི་ཡང་ཕོ་མཚན་ཡོད་པས་</s>
<s id="1264:51">ཕའི་ནོར་བདག་ཏུ་འགྱུར་རོ་སྙམ་བསམས་ནས།</s>
<s id="1264:52">བུ་མོ་དེ་དག་ལ་ [188a.6]ནོར་ཕྱུགས་དང་། ལོངས་སྤྱོད་ཅི་བདོག་པ་ཐམས་ཅད་ཁྱོད་ཀྱི་མིང་པོ་དབང་སྟེ་མི་བཞེས་སོ་ཞེས་བཀའ་སྩལ་ཏོ། །</s>
<s id="1264:53">དེའི་ཚེ་བུ་མོ་ཆེན་མོ་ཆོ་རིགས་འཐུན་པ་ལ་བག་མར་བཏང་སྟེ། </s>
<s id="1264:54">བུ་མོ་དེས་ཁྱིམ་ཐབ་ལ་བཀུར་སྟི་བསྐྱེད་ནས། </s>
<s id="1264:55">སྟན་བཏིང་བ་དང་། མལ་བྱེད་ [188a.7]པ་དང་། ཕྱག་དར་དོར་བ་དང་།</s>
<s id="1264:56">ཁ་ཟས་སྦྱར་བ་དང་།</s>
<s id="1264:57">བསུ་བ་དང་། བསྐྱེལ་བ་དང་།</s>
<s id="1264:58">ཕྱག་འཚལ་བ་དང་། གསོང་པོར་སྨྲ་བ་ལ་སོགས་ཏེ།</s>
<s id="1264:59">ལས་སུ་བྱ་བ་ཐམས་ཅད་ལ་ཇི་ལྟར་བྲན་མོ་དག་རྗེ་མོའི་ལས་བྱེད་པ་བཞིན་དུ།</s>
<s id="1264:60">བུ་མོ་དེ་ཡང་ཁྱིམ་ [188b.1]ཐབ་དེའི་བཀུར་སྟི་བྱེད་པས།</s>
<s id="1264:61">ཁྱིམ་ཐབ་ཀྱིས་ཆུང་མ་ལ་འདི་སྐད་ཅེས་སྨྲས་སོ། །</s>
<s id="1264:62">ཁྱོ་ཤུག་ཅེས་བྱ་བ་བདག་ཅག་ཏུ་མ་ཟད་དེ། </s>
<s id="1264:63">ཀུན་ལ་ཡང་སྲིད་ན། </s>
<s id="1264:64">ཁྱོད་འབའ་ཞིག་ཅིའི་ཕྱིར་འདི་ལྟར་བྱེད་ཅེས་སྨྲས་སོ། །</s>
<s id="1264:65">ཆུང་མས་སྨྲས་པ།</s>
<s id="1264:66">བདག་གི་ཕ་ལ་ནོར་ཕྱུགས་གྲངས་མེད་པ་ཞིག་ [188b.2]ཡོད་དེ། གུམ་པའི་</s>
<s id="1264:67">འོག་ཏུ་བུ་མོ་ལྔ་ཡོད་ཀྱང་</s>
<s id="1264:68">ནོར་ཐམས་ཅད་རྒྱལ་པོས་བཞེས་པར་ཆད་པ་ལས་</s>
<s id="1264:69">མའི་རུམ་མི་བདེ་བར་ཟླ་བ་ཚང་ནས་མིང་པོ་བཙས་ན།</s>
<s id="1264:70">མིག་ཀྱང་མེད།  རྣ་བ་དང་། སྣ་དང་། ལྕེ་དང་། རྐང་པ་དང་། ལག་པ་ཡང་མེད་དེ།</s>
<s id="1264:71">སྐྱེས་པའི་མཚན་འབའ་ [188b.3]ཞིག་ཡོད་པས་ནོར་བ་དག་ཏུ་གྱུར་ཏོ། །</s>
<s id="1264:72">དེ་བས་ན་དབང་པོ་ཅི་ཡོད་ཀྱང་སྐྱེས་པའི་མཚན་མ་གཅིག་ཙམ་མི་ཕོད་དེ། </s>
<s id="1264:73">བདག་ཁྱོད་ལ་བཀུར་སྟི་བྱེད་པ་ཡིན་ནོ། །</s>
<s id="1264:74">ཁྱིམ་བདག་དེས་ཆུང་མས་སྨྲས་པ་ཐོས་ནས། </s>
<s id="1264:75">ངོ་མཚར་དུ་གྱུར་ཏེ། </s>
<s id="1264:76">ཆུང་མ་དང་འགྲོགས་ནས་</s>
<s id="1264:77">བཅོམ་ [188b.4]ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
<s id="1264:78">བཅོམ་ལྡན་འདས་ཅིའི་སླད་དུ་ཁྱིམ་བདག་གི་བུ་དེ། </s>
<s id="1264:79">མིག་དང་། རྣ་བ་དང་། སྣ་དང་། ལྕེ་དང་། ལག་པ་དང་། རྐང་པ་ཡང་མ་མཆིས་ཏེ། </s>
<s id="1264:80">བཙས་མ་ཐག་ཏུ་ [188b.5]ཤིན་ཏུ་ཕྱུག་པོའི་ཁྱིམ་དུ་ནོར་གྱི་བདག་པོར་གྱུར། </s>
<s id="1264:81">བཅོམ་ལྡན་འདས་ཀྱིས་ཁྱིམ་བདག་ལ་བཀའ་སྩལ་པ།</s>
<s id="1264:82">ཁྱོད་ཀྱིས་འདི་དག་ཞུས་པ་ལེགས་ཀྱིས།</s>
<s id="1264:83">ཤིན་ཏུ་ལེགས་པར་ཉོན་ལ་ཡིད་ལ་ཟུང་ཤིག་དང་།</s>
<s id="1264:84">ཁྱོད་ལ་བསྟན་ཏོ་ཞེས་བཀའ་སྩལ་ནས</s>
<s id="1264:85">ཁྱིམ་བདག་གིས་དེ་ [188b.6]བཞིན་དུ་འཚལ་ལོ་ཞེས་གསོལ་ཏོ། །</s>
<s id="1264:86">བཅོམ་ལྡན་འདས་ཀྱིས་བཀའ་སྩལ་པ།</s>
<s id="1264:87">སྔོན་འདས་པའི་དུས་ན།</s>
<s id="1264:88">ཁྱིམ་བདག་ཅིག་ལ་ཁྱེའུ་སྤུན་གཉིས་ཤིག་ཡོད་དེ། </s>
<s id="1264:89">གཅིག་ནི་སྦྱིན་པ་ཞེས་བྱ། </s>
<s id="1264:90">གཅིག་ནི་ཚུལ་ཁྲིམས་ཞེས་བྱ་སྟེ། </s>
<s id="1264:91">ཁྱེའུ་སྤུན་གཉིས་ཆུང་ངུ་ནས་ [188b.7]</s>
<s id="1264:92">ཆུ་གང་དང་ཁྲེལ་ལྟས་ཆེ་ལ་ཚིག་བདེན་པར་སྨྲ་བ།</s>
<s id="1264:93">རྟག་ཏུ་སྦྱིན་པ་ལ་དགའ་བ།</s>
<s id="1264:94">དབུལ་ཕོངས་པ་ལ་མགོན་བྱེད་དོ། །</s>
<s id="1264:95">དེ་ལྟར་དད་པ་ཆེ་ཞིང་དགེ་བས་ཡུལ་མིས་ཀྱང་བསྔགས་ཏེ། </s>
<s id="1264:96">རྒྱལ་པོས་ཀྱང་ཞལ་ཅེ་བར་བཅུག་ནས། </s>
<s id="1264:97">ཉེས་པ་དང་མ་ཉེས་པ་དཔྱོད་དོ། །</s>
<s id="1264:98">དེའི་ [189a.1]ཚེ་ན་རྒྱལ་པོའི་ཡུལ་ཁྲིམས་ཀྱིས། ཡུལ་མི་དག་ལ་གཅིག་ཅིག་བསྐྱིས་ཀྱང་ཞལ་ཅེ་བའི་དྲུང་དུ་ལྷགས་ནས། </s>
<s id="1264:99">དཔང་འཛུགས་ཀྱིས་གཏན་ཚིགས་གཞན་མི་བྱེད་དོ། །</s>
<s id="1264:100">དེའི་ཚེ་ཚོང་པ་ཞིག་རྒྱ་མཚོར་འགྲོ་བ་ལས།</s>
<s id="1264:101">དེའི་ནུ་བོ་ཚུལ་ཁྲིམས་ཞེས་བྱ་བ་ལ་ [189a.2]ནོར་དབྱིག་མང་པོ་ཞིག་བསྐྱིས་ཏེ་</s>
<s id="1264:102">ཅི་དགོས་པར་སྤྱོད་དོ། །</s>
<s id="1264:103">དེའི་ཚེ་ན་ཚུལ་ཁྲིམས་དེ་ལ་བུ་གཅིག་པུ་ཞིག་ཡོད་པ་</s>
<s id="1264:104">ཡང་གཞོན་ལ་ཆུང་བས།</s>
<s id="1264:105">ཚུལ་ཁྲིམས་ཀྱིས་བུ་དེ་ཡང་ཁྲིད་ཅིང་སྦྱིན་པར་བྱས་པའི་ནོར་རྫས་ཀྱང་ཁྱེར་ནས་</s>
<s id="1264:106">ཕོ་བོའི་གན་དུ་སོང་ནས</s>
<s id="1264:107">འདི་སྐད་དུ་</s>
<s id="1264:108">ཚོང་པ་འདིས་བདག་ལ་ [189a.3]ནོར་འདི་སྙེད་ཅིག་སྔ་སྐྱིན་དུ་འཚལ་ཏེ།</s>
<s id="1264:109">རྒྱ་མཚོ་ལས་ནམ་སླར་འཁོར་ན་སྩལ་བར་བགྱིས་པས།</s>
<s id="1264:110">གལ་ཏེ་བདག་གུམ་ན་ཡང་བུ་ལ་སྩལ་བར་བགྱིས་ཀྱིས་གཅེན་མཁྱེན་པར་མཛོད་ཅིག །</s>
<s id="1264:111">ཕུ་བོས་ཀྱང་དེ་བཞིན་དུ་བྱའོ་ཞེས་སྨྲས་སོ། །</s>
<s id="1264:112">དེ་ནས་རིང་པོར་མ་ལོན་པར་ཁྱིམ་ [189a.4]བདག་ཚུལ་ཁྲིམས་ནི་ཚེའི་དུས་བྱས་སོ། །</s>
<s id="1264:113">ཚོང་པ་དེ་ཡང་རྒྱ་མཚོའི་ནང་དུ་གྲུ་ཞིག་སྟེ། </s>
<s id="1264:114">ཚོང་པ་དེ་འབའ་ཞིག་ཤིང་ལེབ་ཅིག་ལ་འཇུས་ནས། </s>
<s id="1264:115">ཕྱིར་ཡུལ་དུ་ཕྱིན་པ་དང་།</s>
<s id="1264:116">དེའི་ཚེ་ཁྱིམ་བདག་གིས་ཚོང་པ་དེ་གྲུ་ཞིག་ནས་ནོར་ནི་འཁྱམས་ཏེ་གཅིག་པུར་འཁོར་ཏེ།</s>
<s id="1264:117">བདག་ [189a.5]གི་ནོར་རྫས་འདི་སྙེད་ཅིག་ཆགས་མོད་ཀྱིས། བདར་མེད་དོ་སྙམ་བསམས་སོ། །</s>
<s id="1264:118">དེ་ནས་ཡང་ཚོང་པ་དེས་གཞན་ལ་བསྐྱི་གཉའ་བྱས་ནས། </s>
<s id="1264:119">ཕྱིར་རྒྱ་མཚོར་ཞུགས་པ་དང་།</s>
<s id="1264:120">ནོར་བུ་རིན་པོ་ཆེ་མང་དུ་རྙེད་དེ།</s>
<s id="1264:121">བདེ་བར་ཕྱིར་ཁྱིམ་དུ་འཁོར་ནས་</s>
<s id="1264:122">འདི་སྙམ་དུ་སེམས་སོ། །</s>
<s id="1264:123">[189a.6]ཁྱིམ་བདག་གི་བུ་འདིས་སྔར་ཡང་བདག་ལ་བུ་ལོན་མི་དེད་པས་ན། </s>
<s id="1264:124">མི་འདི་ཆུང་ཆེས་བས་གལ་ཏེ་བརྗེད་དེ་མི་དྲན་ནམ།</s>
<s id="1264:125">འོན་ཏེ་བདག་ལ་ཅི་ཡང་མི་བདོག་པས་བུ་ལོན་མི་དེད་པ།</s>
<s id="1264:126">བདག་བགམ་མོ་སྙམ་བསམས་ནས།</s>
<s id="1264:127">རྟ་བཟང་པོ་ཞིག་ཞོན་ནས། </s>
<s id="1264:128">གོས་རིན་པོ་ཆེ་ [189a.7]ཆེན་པོ་གྱོན་ནས་ཚོང་དུས་སུ་སོང་ངོ་། །</s>
<s id="1264:129">ཁྱིམ་བདག་གི་བུ་དེས་ཀྱང་ཚོང་པ་དེས་གོས་བཟང་པོ་གྱོན་ཞིང་རྟ་བཟང་པོ་ཞོན་པ་མཐོང་ནས་</s>
<s id="1264:130">བསམས་པ། འདི་ནི་ལོངས་སྤྱོད་དང་ལྡན་པར་གྱུར་པ་ལ།</s>
<s id="1264:131">བུ་ལོན་བདའོ་སྙམ་བསམས་ནས</s>
<s id="1264:132">མི་ཞིག་ལ་བུ་ལོན་ཆགས་པ་རྣམས་ད་ཕྱིར་མི་ [189b.1]སྦྱིན་ནམ་ཞེས་སྤྲིང་ན། </s>
<s id="1264:133">དེས་ཀྱང་དེ་བཞིན་དུ་བྱའོ་ཞེས་སྨྲས་སོ། །</s>
<s id="1264:134">དེ་ནས་ཚོང་པ་དེས་བསམས་པ།</s>
<s id="1264:135">ཁྱིམ་བདག་འདི་ལ་ནོར་དབྱིག་མང་དུ་བསྐྱིས་པས་</s>
<s id="1264:136">བདག་ལ་ལོངས་སྤྱོད་ཅི་བདོག་པ་ཐམས་ཅད་གཏུགས་ཀྱང་མི་འཁོར་ཏེ།</s>
<s id="1264:137">བདག་གིས་ཐབས་ཤིག་བྱའོ་སྙམ་བསམས་ནས།</s>
<s id="1264:138">ཚོང་པ་དེས་ [189b.2]ནོར་བུ་རིན་པོ་ཆེ་ཅིག་ཐོགས་ཏེ། </s>
<s id="1264:139">ཞལ་ཅེ་བ་དེའི་ཆུང་མའི་གན་དུ་སོང་ནས་འདི་སྐད་ཅེས་གསོལ་ཏོ། །</s>
<s id="1264:140">བཙུན་མོ་མཁྱེན་པར་མཛོད་ཅིག་བདག་གིས་སྔོན་ཁྱིམ་བདག་ཚུལ་ཁྲིམས་ལས་ནོར་ཅུང་ཟད་ཅིག་བསྐྱིས་ཏེ། </s>
<s id="1264:141">ད་ཁྱིམ་བདག་གི་བུ་བདག་ལ་བུ་ལོན་དེད་ན། </s>
<s id="1264:142">ནོར་བུ་རིན་པོ་ཆེ་སྲང་ཁྲི་རི་བ་ [189b.3]འདི་བཞེས་ཏེ། </s>
<s id="1264:143">ཞལ་ཅེ་བ་ལ་བདག་ཅག་གཉིས་འདྲིར་འོངས་ན་མ་མཐོང་ངོ་ཞེས་གསོལ་པར་གྱིས་ཤིག་ཅེས་གསོལ་ཏོ། །</s>
<s id="1264:144">ཆུང་མས་སྨྲས་པ།</s>
<s id="1264:145">བདག་གི་ཁྱིམ་ཐབ་འདི་ནི་ཤིན་ཏུ་དྲང་སྟེ་བརྫུན་མི་ཟེར་བས་ན་མི་བཏུབ་ཏུ་ངེས་ན།</s>
<s id="1264:146">འོན་ཀྱང་གསོལ་བར་བྱའོ་</s>
<s id="1264:147">ཞེས་ནོར་བུ་བླངས་ཏེ།</s>
<s id="1264:148">ཁྱིམ་ [189b.4]ཐབ་ནུབ་མོ་སླར་འཁོར་བ་དང་།</s>
<s id="1264:149">ཚོང་པས་གསོལ་པ་བཞིན་དུ་རྒྱས་པར་སྨྲས་སོ། །</s>
<s id="1264:150">ཁྱིམ་ཐབ་ཀྱིས་སྨྲས་པ།</s>
<s id="1264:151">བདག་གི་ཆུ་གང་དང་ཁྲེལ་ལྟས་ཀྱིས་འཚོ་སྟེ།</s>
<s id="1264:152">བརྫུན་མི་སྨྲ་བས་</s>
<s id="1264:153">རྒྱལ་པོས་ཀྱང་ཞལ་ཅེ་པར་བཅུག་གོ། །</s>
<s id="1264:154">གལ་ཏེ་བདག་གིས་བརྫུན་སྨྲས་ན།</s>
<s id="1264:155">ད་ནི་རིགས་ [189b.5]གཤའ་མ་མ་ཡིན་ནོ་ཞེས་སྨྲས་སོ། །</s>
<s id="1264:156">ཕྱི་ཉིན་ཡང་ཚོང་པ་འོངས་ནས། </s>
<s id="1264:157">ཆུང་མས་ཀྱང་དེ་བཞིན་དུ་གཏམ་རྒྱས་པར་སྨྲས་ཏེ། </s>
<s id="1264:158">ནོར་བུ་ཕྱིར་བྱིན་པ་ལས།</s>
<s id="1264:159">ཚོང་པ་དེས་ནོར་བུ་རིན་པོ་ཆེ་སྲང་སྟོང་ཕྲག་ཉི་ཤུ་རི་བ་ཅིག་ཡང་ཕུལ་ཏེ།</s>
<s id="1264:160">འདི་སྐད་དུ་དོན་ཅུང་ཟད་ཀྱི་ཕྱིར་ཚིག་གཅིག་སྨྲས་ [189b.6]པས་</s>
<s id="1264:161">སྲང་སྟོང་ཕྲག་སུམ་ཅུ་རྙེད་པར་འགྱུར་རོ། །</s>
<s id="1264:162">ཕ་རོལ་པོ་ནི་མི་ཙམ་པོ་ཡིན་ཏེ་རྒྱལ་པོར་གྱུར་ན་</s>
<s id="1264:163">ཡང་དོང་ཙེ་གཅིག་ཙམ་ཡང་ཐོབ་པར་མི་འགྱུར་རོ་ཞེས་སྨྲས་ནས། </s>
<s id="1264:164">འདི་ནི་རིགས་པ་ཡིན་ནོ་སྙམ་སྟེ།</s>
<s id="1264:165">ནོར་བུ་རིན་པོ་ཆེ་ལ་ཆགས་པས་</s>
<s id="1264:166">ཚོང་པས་བཅོལ་བ་ལ་བསྒྲུབ་པར་ཁས་བླངས་ཏེ།</s>
<s id="1264:167">[189b.7]དགོངས་སུ་ཁྱིམ་ཐབ་ཕྱིར་འཁོར་བ་དང་། ཁར་རྩང་བདག་གིས་གསོལ་པ་དེ་རུང་བ་འདྲ་ན་</s>
<s id="1264:168">དེ་བཞིན་དུ་མཛད་དུ་གསོལ།</s>
<s id="1264:169">ཁྱིམ་ཐབ་ཀྱིས་སྨྲས་པ།</s>
<s id="1264:170">དེ་ནི་རིགས་པ་མ་ཡིན་ཏེ།</s>
<s id="1264:171">བདག་ནི་བརྫུན་མི་ཟེར་བས་</s>
<s id="1264:172">ཞལ་ཅེ་བར་བཅུག་གོ། །</s>
<s id="1264:173">གལ་ཏེ་བརྫུན་ཞིག་སྨྲས་ན་ཡང་།</s>
<s id="1264:174">ཚེ་འདི་ [190a.1]ལ་འཇིག་རྟེན་པ་ཀུན་གྱིས་ཡིད་ཆེས་པར་མི་འགྱུར།</s>
<s id="1264:175">ཚེ་ཕྱི་མ་ལ་ཡང་བསྐལ་པ་གྲངས་མེད་པའི་བར་དུ་སྡུག་བསྔལ་མྱོང་བར་འགྱུར་རོ་ཞེས་བསྒོའོ། །</s>
<s id="1264:176">དེའི་ཚེ་དེ་ན་ཁྱིམ་བདག་དེ་ལ་ཁྱེའུ་འགྲོ་མི་ནུས་པ་གོག་པ་ཙམ་ཞིག་ཡོད་དེ</s>
<s id="1264:177">ཁྱིམ་བདག་གི་ཆུང་མས་ཁྱིམ་ [190a.2]བདག་ལ་འདི་སྐད་ཅེས་སྨྲས་སོ། །</s>
<s id="1264:178">བདག་ཁྱོད་དང་ཁྱོ་ཤུག་ཏུ་གྱུར་པས་</s>
<s id="1264:179">སྲོག་ལ་བབ་པ་ཞིག་སྨྲས་ན་ཡང་ཕྱིར་བཟློག་ཏུ་མི་རེ་ན།</s>
<s id="1264:180">འདི་ལྟ་བུའི་དོན་ཆུང་ངུ་ཞིག་ལ་ཡང་ཚིག་བརྟུལ་ཏེ་ངོ་བཟློག་ན་</s>
<s id="1264:181">བདག་གསོན་ཏེ་ཡང་མི་རུང་།</s>
<s id="1264:182">བདག་གིས་གསོལ་པ་བཞིན་དུ་མ་གྱུར་ན།</s>
<s id="1264:183">བུ་ [190a.3]ཡང་བསད་ལ་དེའི་</s>
<s id="1264:184">འོག་ཏུ་བདག་ཀྱང་འཆིའོ། །</s>
<s id="1264:185">ཁྱིམ་ཐབ་ཀྱིས་དེ་སྐད་སྨྲས་པ་ཐོས་ནས། </s>
<s id="1264:186">དཔེར་ན་མི་བརྣངས་པ་སྐྱུག་ཏུ་མེད་ལ་མིད་དུ་མེད་པ་ལྟར།</s>
<s id="1264:187">བདག་ལ་བུ་གཅིག་པུར་ཟད་དེ།</s>
<s id="1264:188">གལ་ཏེ་ཤི་བར་གྱུར་ན་</s>
<s id="1264:189">ནོར་གྱི་བདག་པོ་ཡང་མེད་པར་འགྱུར།</s>
<s id="1264:190">གལ་ཏེ་བུད་མེད་ཀྱི་སྨྲས་ [190a.4]པ་བཞིན་དུ་བྱས་ན་ཡང་།</s>
<s id="1264:191">འཇིག་རྟེན་པ་ཀུན་གྱིས་སྨྲ་བས་ཡིད་མི་ཆེས་ཏེ།</s>
<s id="1264:192">མ་འོངས་པའི་དུས་སུ་ཡང་སྡུག་བསྔལ་མང་པོ་མྱོང་བར་འགྱུར་རོ་སྙམ་བསམས་ནས། </s>
<s id="1264:193">མ་རངས་བཞིན་དུ་ཆུང་མས་སྨྲས་པ་བཞིན་དུ་བྱས་པས།</s>
<s id="1264:194">ཆུང་མ་ཡང་རབ་ཏུ་དགའ་ནས།</s>
<s id="1264:195">ཚོང་པ་ལ་ [190a.5]སྨྲས་པ།</s>
<s id="1264:196">ཁོ་མོའི་ཁྱིམ་ཐབ་ཀྱིས་ཀྱང་གནང་གི །དེ་བཞིན་དུ་གྱིས་ཤིག་ཅེས་བསྒོའོ། །</s>
<s id="1264:197">ཚོང་པ་ཡང་རབ་ཏུ་དགའ་ནས།</s>
<s id="1264:198">ཕྱིར་ཁྱིམ་དུ་སོང་སྟེ། </s>
<s id="1264:199">གླང་པོ་ཆེ་ཆེན་པོ་གཅིག་རིན་པོ་ཆེ་སྣ་ཚོགས་ཀྱིས་བརྒྱན་ནས་</s>
<s id="1264:200">གོས་རིན་པོ་ཆེ་གྱོན་ཏེ།</s>
<s id="1264:201">གླང་པོ་ཆེ་ལ་ཞོན་ཏེ་ཚོང་དུས་སུ་འོངས་སོ། ། </s>
<s id="1264:202">[190a.6]ཁྱིམ་བདག་གི་བུ་དེས་དེ་ལྟ་བུ་མཐོང་ནས་</s>
<s id="1264:203">དགའ་སྟེ།  ཡིད་ལ་ད་ནི་མི་འདི་ལོངས་སྤྱོད་མང་པོ་དང་ལྡན་གྱིས་བདག་གིས་བདའོ་སྙམ་བསམས་ནས།</s>
<s id="1264:204">དྲུང་དུ་སོང་སྟེ་སར་འཕགས་པ་འདི་སྐད་ཅེས་སྨྲས་སོ། །</s>
<s id="1264:205">ཁྱིམ་བདག་ལ་མཁྱེན་ཏམ་བདག་གི་བུ་ལོན་ཆགས་པ་རྣམས་སྩོལ་ཅིག་ཅེས་སྨྲས་ན། </s>
<s id="1264:206">[190a.7]ཁྱིམ་བདག་དེ་དངངས་པ་སྐད་བྱེད་དེ། </s>
<s id="1264:207">ཁྱོད་ཀྱི་བུ་ལོན་ཆགས་པ་མི་དྲན་ནོ། །</s>
<s id="1264:208">བུ་ལོན་ཅི་ཞིག་ཆགས་སུ་མཐོང་ཞེས་སྨྲས་སོ། །</s>
<s id="1264:209">ཁྱིམ་བདག་གི་བུས་སྨྲས་པ།</s>
<s id="1264:210">ལོ་དང་། ཟླ་བའི་ངོ་ཆེ་གེ་མོ་ཞིག་ལ་བདག་གི་ཕ་ལས་ནོར་བསྐྱིས་ཏེ་བདག་གི་ལག་ནས་ནོར་ཁྱེར་བ་</s>
<s id="1264:211">ཞལ་ཅེ་བ་ཡང་ཤེས་ན།</s>
<s id="1264:212">[190b.1]ཅིའི་ཕྱིར་བསྙོན་ཞེས་སྨྲས་སོ། །</s>
<s id="1264:213">ཚོང་པས་སྨྲས་པ།</s>
<s id="1264:214">བདག་གིས་ནི་ཁྱོད་ཀྱི་ནོར་བསྐྱིས་པར་མི་དྲན་ནོ། །</s>
<s id="1264:215">མཐོང་བ་ཞིག་ཡོད་ན་མཐོང་བའི་ཐད་དུ་གཏུག་ཏུ་འདོང་ངོ་ཞེས་སྨྲས་ནས། </s>
<s id="1264:216">ཞལ་ཅེ་བའི་ཐད་དུ་ཕྱིན་ཏེ། </s>
<s id="1264:217">མི་འདིས་སྔོན་བདག་གི་ཕ་ལས་ནོར་འདི་སྙེད་ཅིག་བསྐྱིས་ཏེ། </s>
<s id="1264:218">ཁུ་བོས་ཀྱང་ [190b.2]མཐོང་ན་མི་འདི་བདག་གི་ཕ་ལས་ནོར་མ་འཚལ་ཏམ་ཞེས་དྲིས་ན། </s>
<s id="1264:219">ཁུ་བོས་བདག་ལ་གཏོལ་མེད་ཅེས་སྨྲས་སོ། །</s>
<s id="1264:220">ཚ་བོ་དངངས་ནས་</s>
<s id="1264:221">དེའི་ཚེ་བདག་གི་ནོར་ཅི་བསྐྱིས་པ། ཁུ་བོས་ལག་པས་བསྔོས་ཏེ་ མི་འདི་ལ་བྱིན་པར་མི་དྲན་ནམ།</s>
<s id="1264:222">ཁུ་བོས་སྨྲས་པ་དེ་ལྟ་བུ་མེད་དོ་ཞེས་སྨྲས་སོ། །</s>
<s id="1264:223">[190b.3]དེ་ནས་ཁྱེའུ་དེ་ཁུ་བོ་ལ་</s>
<s id="1264:224">ཁྲོས་ནས་ཁྱོད་དྲང་བའི་ཕྱིར།</s>
<s id="1264:225">ཀུན་གྱི་ཞལ་ཅེ་བར་རྒྱལ་པོས་བཅུག་སྟེ།</s>
<s id="1264:226">ཡུལ་མི་ཐམས་ཅད་ཀྱིས་དྲང་པོ་ཞེས་བྱས་ནས། </s>
<s id="1264:227">བདག་ཚ་བོ་ལ་ཡང་འདི་ལྟར་བྱེད་ན། </s>
<s id="1264:228">གཞན་དག་ཐོག་ཏུ་མི་བབ་ཅིང་གཏམས་ལས་བཅད་པ་ལྟ་ཅི་སྨོས་ཏེ། </s>
<s id="1264:229">འདི་བདེན་ནམ་བརྫུན་ཏེ། </s>
<s id="1264:230">དེའུ་རེ་ [190b.4]མངོན་ནོ་ཞེས་སྨྲས་སོ། །</s>
<s id="1264:231">བཅོམ་ལྡན་འདས་ཀྱིས་ཁྱིམ་བདག་ལ་བཀའ་སྩལ་པ།</s>
<s id="1264:232">དེའི་ཚེ་ཞལ་ཅེ་བ་དེ་ཤེས་པར་འདོད་ན།</s>
<s id="1264:233">གཞན་ཡིན་ནོ་སྙམ་དུ་མ་སེམས་ཤིག །དེ་ནི་མ་འཇི་བྱི་ལ་དབང་པོ་རྣམས་མ་ཚང་བ་འདི་ཡིན་ནོ། །</s>
<s id="1264:234">དེའི་ཚེ་བརྫུན་ཅིག་བྱས་པས་</s>
<s id="1264:235">སེམས་ཅན་དམྱལ་བ་ཆེན་ [190b.5]པོར་སྐྱེས་ནས།</s>
<s id="1264:236">སྡུག་བསྔལ་སྣ་ཚོགས་མྱོང་བར་གྱུར་ཏེ། </s>
<s id="1264:237">དམྱལ་བ་ལས་ཐར་ནས་</s>
<s id="1264:238">སྐྱེ་བ་ལྔ་བརྒྱའི་བར་དུ་དབང་པོ་ཅི་ཡང་མེད་པའི་ཤ་གོང་གོང་པོར་སྐྱེས་སོ། །</s>
<s id="1264:239">དེའི་ཚེ་སྦྱིན་པ་ལ་དགའ་བའི་དབང་གིས་</s>
<s id="1264:240">རྟག་ཏུ་ཕྱུག་པོའི་ཁྱིམ་དུ་སྐྱེས་ནས། ནོར་གྱི་དབང་དུ་སྐྱེས་སོ། །</s>
<s id="1264:241">དགེ་ [190b.6]བའི་ལས་དང་། སྡིག་པའི་ལས་ནི་</s>
<s id="1264:242">ཡུན་རིང་དུ་ལོན་ཀྱང་མེད་ཅིང་ཞིག་པར་མི་འགྱུར་རོ། །</s>
<s id="1264:243">དེ་བས་ན་ཁྱོད་རྣམས་བརྩོན་འགྲུས་</s>
<s id="1264:244">ལུས་དང་། ངག་དང་། ཡིད་བསྡམས་ཏེ་</s>
<s id="1264:245">སྡིག་པ་མི་བྱའོ། །</s>
<s id="1264:246">དེའི་ཚེ་འཁོར་མང་པོ་རྣམས་ཀྱིས་བཅོམ་ལྡན་འདས་ཀྱིས་གསུངས་པ་ [190b.7]ཐོས་ནས། </s>
<s id="1264:247">ལ་ལ་ནི་འབྲས་བུ་དང་པོ་ནས་འབྲས་བུ་བཞི་པའི་བར་ཐོབ་པར་གྱུར། </s>
<s id="1264:248">ལ་ལ་ནི་བླ་ན་མེད་པའི་བྱང་ཆུབ་ཏུ་སེམས་བསྐྱེད་དེ། </s>
<s id="1264:249">རྗེས་སུ་ཡི་རངས་ནས་མངོན་པར་དགའོ། །</s>
<s id="1264:250">ཁྱིམ་བདག་དབང་པོ་མེད་པའི་ལེའུ་སྟེ་བཅུ་བདུན་པའོ།། །།</s>
</p><p id="1265">
<s id="1265:1">[191a.1]དེའི་ཚེ་ན་</s>
<s id="1265:2">བཅོམ་ལྡན་འདས་མཉན་ཡོད་ན།</s>
</p><p id="1266">
<s id="1266:1">རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན། </s>
</p><p id="1267">
<s id="1267:1">དགེ་སློང་གི་དགེ་འདུན་ལ་ཆོས་སྟོན་ཅིང་བཞུགས་སོ། །</s>
</p><p id="1268">
<s id="1268:1">དེའི་ཚེ་ཡུལ་དེ་ན་</s>
<s id="1268:2">ཁྱིམ་བདག་གི་ཆུང་མ་ཞིག་ལ་བུ་མོ་ཞིག་བཙས་ནས།</s>
</p><p id="1269">
<s id="1269:1">བུ་མོ་གཞན་པས་འཕགས་ [191a.2]པ་བཞིན་བཟང་བ་བལྟ་ན་སྡུག་པ་མཛེས་པ་ཞིག་སྟེ། </s>
</p><p id="1270">
<s id="1270:1">ཐོག་མ་བཙས་ནས་</s>
<s id="1270:2">རས་དཀར་པོ་འཇམ་པོས་དཀྲིས་ཏེ་བྱུང་ངོ་། །</s>
</p><p id="1271">
<s id="1271:1">དེ་ལ་ཕ་མ་ཡ་མཚན་དུ་གྱུར་ཏེ། </s>
</p><p id="1272">
<s id="1272:1">མཚན་མཁན་ལ་བསྟན་ནས། </s>
</p><p id="1273">
<s id="1273:1">མཚན་མཁན་གྱིས་བལྟས་ནས་བསོད་ནམས་ཆེན་པོ་དང་ལྡན་པར་རྟོགས་ནས་</s>
<s id="1273:2">མིང་ཡང་ [191a.3]དཀར་མོར་བཏགས་སོ། །</s>
</p><p id="1274">
<s id="1274:1">བུ་མོ་དཀར་མོ་ཅི་ཙམ་དུ་སྐྱེས་པ་བཞིན་དུ་རས་ཀྱང་ལུས་ཀྱི་ཚད་དུ་སྐྱེས་སོ། །</s>
</p><p id="1275">
<s id="1275:1">བུ་མོ་དེ་ཕྱིས་ཆེར་སྐྱེས་ནས། ཡུལ་མི་ལས་མང་དུ་ཆུང་མར་སློང་བ་དང་།</s>
<s id="1275:2">ཕ་མས་ཀྱང་བུ་མོ་བག་མར་བཏང་བའི་རྒྱན་རྣམས་བརྡུང་སྙམ་ནས་</s>
</p><p id="1276">
<s id="1276:1">མགར་བ་གཉེར་ཏེ་གསེར་དངུལ་ [191a.4]བཅལ་ལོ། །</s>
<s id="1276:2">བུ་མོས་གསེར་དངུལ་བཅལ་བ་མཐོང་ནས་འདི་ཅི་ཞིག་བྱ་ཞེས་ཕ་མ་ལ་དྲིས་པ་དང་།</s>
<s id="1276:3">འདི་ནི་ཁྱོད་བག་མར་བཏང་བའི་རྒྱན་རྣམས་བརྡུང་ངོ་། ། ཞེས་སྨྲས་སོ། །</s>
</p><p id="1277">
<s id="1277:1">བུ་མོས་སྨྲས་པ།</s>
<s id="1277:2">བདག་ནི་རབ་ཏུ་བྱུང་བར་དད་ཀྱི།</s>
<s id="1277:3">བག་མར་མཆིས་པར་མི་དགའོ། །</s>
</p><p id="1278">
<s id="1278:1">[191a.5]ཕ་མས་ཀྱང་བུ་མོའི་ཡིད་དང་སྦྱར་ནས་</s>
<s id="1278:2">དེ་མ་ཐག་ཏུ་རས་ཕྱུང་སྟེ།</s>
</p><p id="1279">
<s id="1279:1">ཆོས་གོས་དྲུབ་པར་བཤམས་པ་ལས།</s>
<s id="1279:2">བུ་མོས་རས་འདིས་ཅི་ཞིག་བྱ་ཞེས་དྲིས་པ་དང་།</s>
<s id="1279:3">ཁྱོད་ཀྱི་ཆོས་གོས་དྲུབ་བོ་ཞེས་སྨྲས་སོ། །</s>
</p><p id="1280">
<s id="1280:1">བུ་མོས་སྨྲས་པ།</s>
<s id="1280:2">བདག་ལ་ཆོས་གོས་གྱོན་པ་ཡོད་ཀྱི་དྲུབ་མི་དགོས་ [191a.6]སོ། །</s>
</p><p id="1281">
<s id="1281:1">བཅོམ་ལྡན་འདས་གང་ན་བཞུགས་པར་ཁྲིད་དེ་འདོང་ངོ་ཞེས་སྨྲས་པ་དང་།</s>
<s id="1281:2">ཕ་མས་ཀྱང་བཅོམ་ལྡན་འདས་གང་ན་བཞུགས་པར་ཁྲིད་དེ་དོང་ངོ་ཞེས་སྨྲས་ནས། བཅོམ་ལྡན་འདས་ཀྱི་སྤྱན་སྔར་ཁྲིད་དེ་སངས་རྒྱས་གང་ན་བ་དེར་ཕྱིན་པ་དང་།</s>
<s id="1281:3">བཅོམ་ལྡན་འདས་ལ་མགོ་ [191a.7]བོས་ཕྱག་འཚལ་ཏེ།</s>
</p><p id="1282">
<s id="1282:1">རབ་ཏུ་བྱུང་བར་གསོལ་ལོ། །</s>
<s id="1282:2">བཅོམ་ལྡན་འདས་ཀྱིས་ལེགས་པར་འོངས་སོ། ། ཞེས་བཀའ་སྩལ་པས།</s>
<s id="1282:3">སྐྲ་དང་། ཁ་སྤུ་རང་བྱི་སྟེ་</s>
<s id="1282:4">ལུས་ལ་གྱོན་པའི་རས་དཀར་པོ་ཡང་ཆོས་གོས་སྨད་ལྔར་གྱུར་ནས།</s>
</p><p id="1283">
<s id="1283:1">དགེ་སློང་མ་སྐྱེ་དགུའི་བདག་མོ་ལ་གཏད་དོ། ། </s>
</p><p id="1284">
<s id="1284:1">[191b.1]དགེ་སློང་མ་དེས་བརྩོན་འགྲུས་བརྩམས་པས་</s>
<s id="1284:2">རིང་པོར་མ་ལོན་པར་དགྲ་བཅོམ་པར་གྱུར་ཏེ།</s>
</p><p id="1285">
<s id="1285:1">ཀུན་དགའ་བོས་བཅོམ་ལྡན་འདས་ལ་གསོལ་པ།</s>
<s id="1285:2">དགེ་སློང་མ་དཀར་མོས་སྔོན་བསོད་ནམས་ཅི་ཞིག་བསགས་པས་</s>
<s id="1285:3">ཁྱིམ་བདག་གི་ཁྱིམ་དུ་སྐྱེས་ཏེ།</s>
</p><p id="1286">
<s id="1286:1">ལུས་ལ་རས་ཀྱང་མཆིས་ལ་ [191b.2]</s>
<s id="1286:2">རབ་ཏུ་ཕྱུང་ནས་རིང་པོར་མ་ལོན་པར་དགྲ་བཅོམ་པར་གྱུར་ལགས།</s>
<s id="1286:3">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
<s id="1286:4">སྔོན་འདས་པའི་དུས་ན་</s>
<s id="1286:5">སངས་རྒྱས་བསོད་སྐྱབས་འཇིག་རྟེན་དུ་གཤེགས་ཏེ</s>
</p><p id="1287">
<s id="1287:1">ཉེ་གནས་དང་བཅས་སུ་སེམས་ཅན་གྱི་དོན་ལ་གཤེགས་པ་ལས་</s>
<s id="1287:2">[191b.3]ཡུལ་མི་ཐམས་ཅད་ཀྱིས་མཆོད་པ་རྒྱས་པར་བྱས་སོ། །</s>
</p><p id="1288">
<s id="1288:1">དེའི་ཚེ་དགེ་སློང་གཅིག་ཅིག་འགྲོ་བ་མང་པོའི་དོན་དུ་</s>
<s id="1288:2">ཡུལ་མི་ཐམས་ཅད་སངས་རྒྱས་ལ་ཆོས་ཉན་པ་དང་། སྦྱིན་པ་བྱེད་པར་བསྐུལ་ལོ། །</s>
<s id="1288:3">དེའི་ཚེ་བུད་མེད་འདི་ནི་ཀེ་ཞེས་བྱ་བ་རབ་ཏུ་དབུལ་ཕོངས་པ་ཞིག་སྟེ།</s>
</p><p id="1289">
<s id="1289:1">ཁྱོ་ཤུག་ [191b.4]གཉིས་ལ་གོས་སུ་རས་ཡུག་གཅིག་ལས་མི་བདོག་སྟེ། </s>
</p><p id="1290">
<s id="1290:1">ཁྱོ་དོན་གཉེར་དུ་འགྲོ་ན་རས་ཁྱོས་གྱོན་ཏེ། </s>
</p><p id="1291">
<s id="1291:1">ཆུང་མ་སྒྲེན་མོར་རྩྭའི་ནང་དུ་འདུག་གོ། །</s>
</p><p id="1292">
<s id="1292:1">ཆུང་མ་དོན་གཉེར་ན་རས་ཆུང་མས་གྱོན་ཏེ། </s>
</p><p id="1293">
<s id="1293:1">ཁྱོ་རྩྭ་ཕུང་གི་ནང་ན་སྒྲེན་མོར་འདུག་གོ། །</s>
</p><p id="1294">
<s id="1294:1">ཕྱིས་ཀུན་གྱི་དོན་བྱེད་པའི་དགེ་སློང་དེ་དེའི་སྒོར་ [191b.5]འོངས་ནས་</s>
<s id="1294:2">བུད་མེད་དེ་དང་ཕྲད་དེ།</s>
</p><p id="1295">
<s id="1295:1">ཁྱོད་སངས་རྒྱས་ལ་ཕྱག་འཚལ་དུ་སོང་ཤིག །ཡོན་ཕུལ་ཅིག་ཅེས་</s>
<s id="1295:2">སྦྱིན་པའི་ཡོན་ཏན་བསྔགས་སོ། །</s>
</p><p id="1296">
<s id="1296:1">སེར་སྣ་བྱེད་པའི་རྣམ་པར་སྨིན་པ་བསྟན་ནས། </s>
</p><p id="1297">
<s id="1297:1">སངས་རྒྱས་འཇིག་རྟེན་དུ་འབྱུང་བར་དཀའ་བ་དང་།</s>
<s id="1297:2">ཆོས་ཐོས་པར་དཀའ་བ་དང་།</s>
<s id="1297:3">[191b.6]མིའི་ལུས་ཐོབ་པར་དཀའ་བའི་གཏམ་རྒྱས་པར་བྱས་ནས།</s>
</p><p id="1298">
<s id="1298:1">ཆོས་ཉན་དུ་སོང་ཤིག །ཅེས་བསྐུལ་བ་དང་།</s>
<s id="1298:2">བུད་མེད་དེས་སྨྲས་པ།</s>
<s id="1298:3">བཙུན་པ་ཅུང་ཙམ་གཞེས་ཤིག །བདག་སླར་མཆིའོ་ཞེས་སྨྲས་ནས།</s>
</p><p id="1299">
<s id="1299:1">ཁང་པའི་ནང་དུ་སོང་སྟེ་</s>
<s id="1299:2">ཁྱོ་ལ་འདི་སྐད་ཅེས་སྨྲས་སོ། །</s>
</p><p id="1300">
<s id="1300:1">སྒོ་ན་ [191b.7]དགེ་སློང་ཅིག་ཁྱོད་སངས་རྒྱས་ལ་ཕྱག་འཚལ་དུ་སོང་ཤིག ། ཆོས་ཉོན་ཅིག་སྦྱིན་པ་གྱིས་ཤིག་ཅེས་བསྒོའོ། །</s>
<s id="1300:2">བདག་ཅག་ཚེ་སྔ་མ་ལ་</s>
<s id="1300:3">སྦྱིན་པ་མ་བྱས་པས་</s>
<s id="1300:4">འདི་ལྟར་དབུལ་ཕོངས་པར་གྱུར་ཏེ</s>
</p><p id="1301">
<s id="1301:1">ད་ཡང་ཅི་ཞིག་གི་ཚེ་ཕྱི་མའི་ཚོགས་སུ་འགྱུར་བར་བྱ། </s>
</p><p id="1302">
<s id="1302:1">ཁྱོས་སྨྲས་པ་</s>
<s id="1302:2">འདི་ལ་སྦྱིན་ [192a.1]པར་འོས་ན།</s>
</p><p id="1303">
<s id="1303:1">བདག་ཅག་དབུལ་ཕོངས་ཏེ་ཅི་ཡང་མེད་ན་</s>
<s id="1303:2">ཅི་ཞིག་སྦྱིན་པར་བྱ།</s>
</p><p id="1304">
<s id="1304:1">ཆུང་མས་སྨྲས་པ།</s>
<s id="1304:2">ཚེ་སྔ་མ་ཡང་སྦྱིན་པ་མ་བྱས་པས་</s>
<s id="1304:3">འདི་ལྟར་དབུལ་བར་གྱུར་ན།</s>
</p><p id="1305">
<s id="1305:1">ད་ཡང་སྦྱིན་པ་མ་བྱས་ན་</s>
<s id="1305:2">ཚེ་ཕྱི་མ་ལ་གར་འགྲོ་སྟེ།</s>
</p><p id="1306">
<s id="1306:1">བདག་ནི་སྦྱིན་པ་ཞིག་བྱེད་ཀྱིས། ཁྱོད་ [192a.2]ཀྱིས་གནོང་ཤིག །</s>
<s id="1306:2">ཁྱོས་བསམས་པ།</s>
<s id="1306:3">འདི་ལ་ནི་ནོར་ཁུད་པ་ཞིག་ཡོད་པ་གདའ་སྟེ།</s>
</p><p id="1307">
<s id="1307:1">སྦྱིན་པ་གྱིས་ཤིག་ཅེས་སྨྲས་པ་དང་།</s>
<s id="1307:2">ཆུང་མས་བདག་གིས་རས་འདི་སྦྱིན་པར་དགའ་ཞེས་སྨྲས་སོ། །</s>
</p><p id="1308">
<s id="1308:1">ཁྱོས་སྨྲས་པ་བདག་ཅག་ཁྱོ་ཤུག་གཉིས་ལ་རས་འདི་ལས་མེད་དེ། </s>
</p><p id="1309">
<s id="1309:1">འདིས་ [192a.3]དོན་གཉེར་ཞིང་འཚོ་བར་ཟད་ནད་</s>
<s id="1309:2">སྦྱིན་པར་བྱས་ན་</s>
</p><p id="1310">
<s id="1310:1">གཉིས་ཀ་སྡོད་དམ་ཅི།</s>
<s id="1310:2">ཆུང་མས་སྨྲས་པ།</s>
<s id="1310:3">མི་ཞིག་སྐྱེས་པ་ལ་ཚེ་འཕོས་པ་ཡོད་པས་</s>
<s id="1310:4">འདིས་མ་སྦྱིན་ཡང་ཚེ་འཕོས་ལ།</s>
<s id="1310:5">བྱིན་པ་ཡང་ཚེ་འཕོས་པས་མཉེས་ན་</s>
</p><p id="1311">
<s id="1311:1">སྦྱིན་པ་བྱས་ཏེ་ཚེ་འཕོས་ན་</s>
</p><p id="1312">
<s id="1312:1">ཚེ་ཕྱི་མ་ལ་རེ་བ་ཡོད་པས།</s>
<s id="1312:2">སྦྱིན་པ་བྱས་ནས་ [192a.4]ཚེ་འཕོས་ཀྱང་བླའོ། །</s>
</p><p id="1313">
<s id="1313:1">ཁྱོད་ཀྱང་དགའ་བ་བཞིན་དུ་སྦྱིན་པ་གྱིས་ཤིག་ཅེས་བསྒོས་ནས།</s>
</p><p id="1314">
<s id="1314:1">ཆུང་མ་ཕྱི་རོལ་ཏུ་སོང་སྟེ། </s>
</p><p id="1315">
<s id="1315:1">དགེ་སློང་དེ་ལ་འདི་སྐད་ཅེས་སྨྲས་སོ། །</s>
</p><p id="1316">
<s id="1316:1">བཙུན་པ་</s>
<s id="1316:2">ཅུང་ཟད་མ་གཟིགས་ཤིག །</s>
<s id="1316:3">བདག་སྦྱིན་པ་བགྱིའོ། །ཞེས་སྨྲས་པ་དང་།</s>
</p><p id="1317">
<s id="1317:1">དགེ་སློང་གིས་</s>
<s id="1317:2">ཁྱོད་སྦྱིན་ [192a.5]པ་བྱེད་ན།</s>
</p><p id="1318">
<s id="1318:1">མངོན་སུམ་དུ་ལག་གིས་བྱིན་ཅིག །</s>
</p><p id="1319">
<s id="1319:1">སྦྱིན་པའི་ཚིགས་བཅད་བྱའོ་ཞེས་བསྒོའོ། །</s>
<s id="1319:2">བུད་མེད་དེས་སྨྲས་པ།</s>
<s id="1319:3">ལུས་ལ་རས་འདི་ལས་མེད་དེ།</s>
</p><p id="1320">
<s id="1320:1">འགྲོ་ན་གོས་གཞན་མེད་དེ་</s>
</p><p id="1321">
<s id="1321:1">བུད་མེད་ཀྱི་ལུས་ལ་བཙོག་པ་དྲི་མ་མནམ་པོ་</s>
<s id="1321:2">འདི་གཟིགས་པར་མི་འོས་ཀྱིས།</s>
<s id="1321:3">ནང་ནས་འབུལ་ལོ་ [192a.6]ཞེས་སྨྲས་པ་དང་།</s>
<s id="1321:4">ནང་རོལ་ནས་རས་ཕུད་དེ་</s>
<s id="1321:5">དགེ་སློང་དེ་ལ་ཕུལ་ལོ། །</s>
<s id="1321:6">དགེ་སློང་དེས་སྦྱིན་པའི་ཚིགས་བཅད་བྱས་ནས</s>
</p><p id="1322">
<s id="1322:1">རས་དེ་ཐོགས་ཏེ་སངས་རྒྱས་གང་ན་བ་དེར་སོང་སྟེ་ཕྱིན་པ་དང་།</s>
</p><p id="1323">
<s id="1323:1">བཅོམ་ལྡན་འདས་ཀྱིས་དགེ་སློང་དེ་ལ་</s>
<s id="1323:2">བུད་མེད་ཀྱིས་ཕུལ་བའི་རས་དེ་འོན་ཅིག་ཅེས་བཀའ་སྩལ་ [192a.7]ཏོ། །</s>
</p><p id="1324">
<s id="1324:1">དགེ་སློང་དེས་ཀྱང་རས་དེ་སངས་རྒྱས་ལ་ཕུལ་ནས། </s>
</p><p id="1325">
<s id="1325:1">བཅོམ་ལྡན་འདས་ཀྱིས་ཕྱག་གིས་བཞེས་སོ། ། རས་རྙིང་ཞིང་དྲི་མས་གོས་པས་</s>
<s id="1325:2">རྒྱལ་པོའི་འཁོར་རྣམས་རས་དྲི་མ་ཅན་ཕྱག་ཏུ་བཞེས་པ་ལ་འཕྱའོ། །</s>
<s id="1325:3">བཅོམ་ལྡན་འདས་ཀྱིས་འཁོར་མང་པོའི་བསམས་པ་ [192b.1]མཁྱེན་ནས།</s>
</p><p id="1326">
<s id="1326:1">འདི་སྐད་ཅེས་བཀའ་སྩལ་ཏོ། །</s>
</p><p id="1327">
<s id="1327:1">ངས་བལྟས་ན་འཁོར་འདིའི་ནང་ན་སྦྱིན་པ་རྣམ་པར་དག་པ་ནི་འདི་ལས་འདའ་བ་མེད་དོ། ། ཞེས་བཀའ་སྩལ་ཏོ། །</s>
</p><p id="1328">
<s id="1328:1">འཁོར་མང་པོ་རྣམས་ངོ་མཚར་དུ་གྱུར་ཏོ། །</s>
</p><p id="1329">
<s id="1329:1">དེ་ནས་རྒྱལ་པོའི་བཙུན་མོ་རབ་ཏུ་དགའ་སྟེ། </s>
</p><p id="1330">
<s id="1330:1">ལུས་ལ་གྱོན་པའི་གོས་དང་། [192b.2]རྒྱན་རྣམས་ཕུད་པས་</s>
<s id="1330:2">བུད་མེད་ལ་བསྐྱལ་ལོ། །</s>
<s id="1330:3">རྒྱལ་པོས་ཀྱང་གོས་དང་རྒྱན་ཕུད་ནས་</s>
<s id="1330:4">དེའི་ཁྱིམ་ཐབ་ལ་བསྐྱལ་ཏེ།</s>
</p><p id="1331">
<s id="1331:1">ཁྱོ་ཤུག་གཉིས་འཁོར་གྱི་ནང་དུ་ཤོག་ཤིག་ཅེས་བསྒོའོ། །</s>
<s id="1331:2">སངས་རྒྱས་བསོད་སྐྱབས་ཀྱིས་འཁོར་མང་པོ་ལ་ཆོས་བཤད་པས་</s>
<s id="1331:3">ཕལ་ཆེར་རྣམ་པར་གྲོལ་བར་གྱུར་ [192b.3]ཏོ། །</s>
</p><p id="1332">
<s id="1332:1">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
<s id="1332:2">དེའི་ཚེ་དེའི་དུས་ན་</s>
<s id="1332:3">བུད་མེད་དབུལ་མོ་དེ་ནི་</s>
<s id="1332:4">དགེ་སློང་མ་དཀར་མོ་འདི་ཡིན་ནོ། །</s>
</p><p id="1333">
<s id="1333:1">དེའི་ཚེ་བསམ་པ་ཐག་པས་རས་བྱིན་པའི་དབང་གིས་བསྐལ་པ་</s>
<s id="1333:2">དགུ་བཅུ་རྩ་གཅིག་གི་བར་གང་ནས་གང་དུ་སྐྱེས་ཀྱང་རྟག་ཏུ་རས་དང་བཅས་ [192b.4]སུ་སྐྱེས་ཏེ</s>
</p><p id="1334">
<s id="1334:1">བྲེལ་ཕོངས་མེད་ཅིང་</s>
<s id="1334:2">ཡིད་བཞིན་དུ་འབྱོར་པར་གྱུར་ཏོ། །</s>
</p><p id="1335">
<s id="1335:1">སངས་རྒྱས་དེ་ལ་དམ་པའི་ཆོས་ཐོས་ནས་</s>
<s id="1335:2">རྣམ་པར་གྲོལ་བར་སྨོན་ལམ་བཏབ་པས།</s>
<s id="1335:3">འདིར་ང་དང་ཕྲད་དེ་</s>
<s id="1335:4">དགྲ་བཅོམ་པར་གྱུར་ཏོ། །</s>
</p><p id="1336">
<s id="1336:1">དེ་བས་ན་ཁྱོད་ཀྱང་ཆོས་ཉན་པ་དང་། སྦྱིན་པ་བྱེད་པ་ལ་བརྩོན་ [192b.5]འགྲུས་གྱིས་ཤིག །ཅེས་བཀའ་སྩལ་ནས། </s>
</p><p id="1337">
<s id="1337:1">འཁོར་མང་པོ་བཅོམ་ལྡན་འདས་ཀྱིས་དེ་སྐད་ཅེས་གསུངས་པ་ལ་</s>
<s id="1337:2">རྗེས་སུ་ཡི་རངས་ནས་མངོན་པར་དགའོ། །</s>
</p><p id="1338">
<s id="1338:1">དབུལ་མོས་རས་ཕུལ་བའི་ལེའུ་སྟེ་བཅོ་བརྒྱད་པའོ།། །།</s>
</p><p id="1339">
<s id="1339:1">དེའི་ཚེ་བཙུན་པ་ཀཱ་ཏྱཱ་ཡ་ན་ཆེན་པོ་ [192b.6]ཡུལ་ཨ་པ་དེ་ན་འདུག་པ་ལས།</s>
<s id="1339:2">ཡུལ་དེ་ན་ཁྱིམ་བདག་ལོངས་སྤྱོད་དང་ལྡན་པ་སེར་སྣ་ཅན་</s>
<s id="1339:3">སྙིང་རྗེ་མེད་པ་ཞིག་ལ</s>
<s id="1339:4">བྲན་མོ་རྒན་མོ་ཞིག་ཡོད་དེ</s>
</p><p id="1340">
<s id="1340:1">བྲན་མོ་དེ་ངན་ལས་ཐམས་ཅད་བྱེད་ཀྱང་</s>
<s id="1340:2">གོས་ནི་ལུས་ལ་མི་གཡོགས།</s>
</p><p id="1341">
<s id="1341:1">ཟས་ནི་ཁར་མི་མྱོང་སྟེ། </s>
</p><p id="1342">
<s id="1342:1">རྟག་ཏུ་བརྡུང་བཙོགས་པས་ [192b.7]</s>
<s id="1342:2">རྒན་མོས་མ་བཟོད་ནས།</s>
</p><p id="1343">
<s id="1343:1">སྲོག་འདོར་དུ་འགྲོའོ་སྙམ་ནས་</s>
<s id="1343:2">བུམ་པ་ཐོགས་ཏེ་</s>
<s id="1343:3">ཆུ་འཆུར་སོང་བ་དང་།</s>
<s id="1343:4">ཆུ་འགྲམ་དུ་སྐད་ཆེན་པོ་ཕྱུང་སྟེ་ངུས་སོ། །</s>
</p><p id="1344">
<s id="1344:1">ཀཱ་ཏྱཱ་ཡ་ན་དེར་འོངས་ཏེ། </s>
</p><p id="1345">
<s id="1345:1">རྒན་མོ་ཅིའི་ཕྱིར་འདི་ལྟར་མི་དགའ་ཞེས་དྲིས་པ་དང་།</s>
<s id="1345:2">འཕགས་པ་བདག་རྒས་པའི་སྟེང་དུ་</s>
<s id="1345:3">ལས་ནི་ [193a.1]ཆེ།</s>
</p><p id="1346">
<s id="1346:1">བགོ་བ་དང་བཟའ་བ་ནི་མེད། </s>
</p><p id="1347">
<s id="1347:1">དབུལ་ཕོངས་པས་</s>
<s id="1347:2">ཅིའི་ཕྱིར་མི་འགུམ་སྙམ་བསམས་མི་དགའ་སྟེ་ངུའོ། །</s>
<s id="1347:3">ཀཱ་ཏྱཱ་ཡ་ནས་སྨྲས་པ།</s>
<s id="1347:4">རྒན་མོ་ཁྱོད་དབུལ་པོ་བཙོང་ན་ཅི་ཉེས།</s>
<s id="1347:5">རྒན་མོས་སྨྲས་པ།</s>
<s id="1347:6">དབུལ་ཇི་ལྟར་བཙོང་སུ་ཞིག་དབུལ་ཉོ་ཞེས་སྨྲས་པ་དང་། [193a.2]</s>
<s id="1347:7">ཀཱ་ཏྱཱ་ཡ་ནས་</s>
<s id="1347:8">དབུལ་བཙོང་དུ་རུང་ངོ་། །</s>
</p><p id="1348">
<s id="1348:1">ཞེས་ལན་གསུམ་གྱི་བར་དུ་བསྒོ་བ་དང་།</s>
<s id="1348:2">དབུལ་འདི་ཇི་ལྟར་བཙོང་དྲིའོ་སྙམ་ནས།</s>
</p><p id="1349">
<s id="1349:1">དབུལ་ཇི་ལྟར་བཙོང་དུ་རུང་ཞེས་དྲིས་པ་དང་།</s>
<s id="1349:2">ཀཱ་ཏྱཱ་ཡ་ནས་སྨྲས་པ།</s>
<s id="1349:3">ཇི་སྟེ་དབུལ་བཙོང་ཡང་དག་ན་</s>
<s id="1349:4">ངས་བསྟན་པ་བཞིན་དུ་གྱིས་ཤིག །ཅེས་བསྒོ་ [193a.3]བ་དང་། འཕགས་པ་དེ་བཞིན་དུ་བགྱིའོ་ཞེས་གསོལ་ཏོ། །</s>
</p><p id="1350">
<s id="1350:1">ཀཱ་ཏྱཱ་ཡ་ནས་སྨྲས་པ། ཁྱོད་སྔར་ཁྲུས་གྱིས་ཤིག་བཀྲུས་པའི་འོག་ཏུ་སྦྱིན་པ་གྱིས་ཤིག །</s>
<s id="1350:2">རྒན་མོས་སྨྲས་པ།</s>
<s id="1350:3">བདག་ལ་ལྷན་པ་ཙམ་གྱི་རྒྱུ་ཡང་མེད་ན་</s>
</p><p id="1351">
<s id="1351:1">ཅི་ཞིག་སྦྱིན་པར་བྱ་བུམ་པ་འདི་ནི་ཇོ་མོའི་ཡིན་ཏེ་དབང་ [193a.4]མ་མཆིས་སོ། །</s>
</p><p id="1352">
<s id="1352:1">ཀཱ་ཏྱཱ་ཡ་ནས་སྨྲས་པ།</s>
<s id="1352:2">ཁྱོད་ལྷུང་བཟེད་ཀྱི་ནང་ན་ཆུ་གཙང་མས་ཁོང་ལ་ང་ལ་ཕུལ་ཤིག །</s>
<s id="1352:3">ངས་སྦྱིན་པའི་ཚིགས་སུ་བཅད་པ་བྱའོ། །</s>
</p><p id="1353">
<s id="1353:1">ཀཱ་ཏྱཱ་ཡ་ནས་ཆུ་བླངས་ཏེ་སྦྱིན་པའི་ཚིགས་བཅད་ཀྱང་བྱས་བསླབ་ཚིགས་ཀྱང་བྱིན། </s>
</p><p id="1354">
<s id="1354:1">སངས་རྒྱས་ཀྱི་མཚན་བརྗོད་དུ་བཅུག་ [193a.5]སྟེ། </s>
</p><p id="1355">
<s id="1355:1">ཡོན་ཏན་རྣམ་པ་སྣ་ཚོགས་བསྔགས་ནས་</s>
<s id="1355:2">རྒན་མོ་ཁྱོད་ལ་འདུག་པའི་གནས་ཡོད་དམ།</s>
<s id="1355:3">རྒན་མོས་སྨྲས་པ།</s>
<s id="1355:4">བདག་ལ་འདུག་པའི་གནས་མ་མཆིས་ཏེ།</s>
</p><p id="1356">
<s id="1356:1">འཐག་པ་དང་གཏུན་བརྡུངས་པ་དང་། ལས་བྱེད་པའི་གནས་ཉིད་ལ་ཉལ་ལོ། །</s>
<s id="1356:2">བར་འགའ་ནི་ལུད་ཕུང་གི་ [193a.6]སྟེང་དུ་ཡང་ཉལ་ལོ། །</s>
<s id="1356:3">ཀཱ་ཏྱཱ་ཡ་ནས་སྨྲས་པ།</s>
<s id="1356:4">ཁྱོད་ངན་ལས་བྱེད་པ་ལ་འགྱོད་པ་དང་། མི་དགའ་བར་མ་བྱེད་པར་བརྩོན་འགྲུས་སུ་ལས་བྱོས་ལ།</s>
<s id="1356:5">ཇོ་མོ་བསྙལ་བའི་འོག་ཏུ་དལ་གྱིས་ཇོ་མོའི་སྒོ་ཕྱེ་སྟེ</s>
</p><p id="1357">
<s id="1357:1">སྒོའི་ཕག་གམ་གྲབ་གཙང་ཞིག་ཏུ་རྩྭ་གཙང་མ་བཏིང་བ་ལ་འདུག་ [193a.7]ནས་</s>
<s id="1357:2">གཞན་མ་སེམས་པར་སངས་རྒྱས་ཡིད་ལ་བྱོས་ལ་དྲན་པར་གྱིས་ཤིག །</s>
<s id="1357:3">དེ་ནས་རྒན་མོས་ཀྱང་བསྟན་པ་བཞིན་དུ་བྱས་ནས་</s>
</p><p id="1358">
<s id="1358:1">རིང་པོ་མ་ལོན་པར་</s>
<s id="1358:2">མཚན་མོ་འདུག་བཞིན་དུ།</s>
<s id="1358:3">ཚེ་འཕོས་ནས་</s>
</p><p id="1359">
<s id="1359:1">སུམ་ཅུ་རྩ་གསུམ་གྱི་ལྷར་སྐྱེས་ནས</s>
</p><p id="1360">
<s id="1360:1">དེའི་ཇོ་མོ་ནང་པར་སྔར་ལངས་ནས། </s>
</p><p id="1361">
<s id="1361:1">[193b.1]ཁྱིམ་གྱི་ནང་ན་བྲན་མོ་ཚེ་འཕོས་པ་མཐོང་ནས། </s>
</p><p id="1362">
<s id="1362:1">ཁྲོས་ཏེ་རྒན་མོ་འདི་ཁྱིམ་གྱི་ནང་དུ་མ་བཏང་ན་</s>
<s id="1362:2">ཅིའི་ཕྱིར་འདིར་ཚེ་འཕོས།</s>
</p><p id="1363">
<s id="1363:1">ཞེས་གཤེ་ནས་</s>
<s id="1363:2">རྐང་པ་ལ་རྩྭ་ཐག་གིས་བཏགས་ཏེ་</s>
</p><p id="1364">
<s id="1364:1">བཤལ་ནས་དུར་ཁྲོད་དུ་བསྐྱལ་ལོ། །</s>
<s id="1364:2">དེའི་ཚེ་ན་ལྷའི་སྲས་པོ་ཞིག་ལ་ལྷའི་བུ་མོ་ལྔ་བརྒྱས་བསྐོར་ཏེ་</s>
</p><p id="1365">
<s id="1365:1">རྩེ་བར་ [193b.2]དགའ་བ་ལས་</s>
<s id="1365:2">ཚེ་འདས་ནས་</s>
</p><p id="1366">
<s id="1366:1">རྒན་མོ་དེ་ལྷའི་སྲས་མོ་དེའི་གནས་སུ་སྐྱེས་སོ། །</s>
</p><p id="1367">
<s id="1367:1">ལྷར་སྐྱེས་པ་དག་དབང་པོ་རྣོན་པོས་ནི་</s>
<s id="1367:2">བདག་ཅིའི་རྐྱེན་གྱིས་ལྷར་སྐྱེས་པ་ཤེས་སོ། །</s>
</p><p id="1368">
<s id="1368:1">དབང་པོ་རྟུལ་པོ་</s>
<s id="1368:2">དེ་དག་གིས་མི་ཤེས་ཏེ།</s>
</p><p id="1369">
<s id="1369:1">རྒན་མོ་དེས་ཅིའི་ཕྱིར་ལྷར་སྐྱེས་པ་མི་ཤེས་ཀྱི་བདེ་བ་འབའ་ཞིག་ལ་ཆགས་ [193b.3]སོ། །</s>
</p><p id="1370">
<s id="1370:1">དེའི་ཚེ་ཤཱ་རིའི་བུ་སུམ་ཅུ་རྩ་གསུམ་ན་འདུག་པ་དེས་</s>
<s id="1370:2">ཁྱོད་ཅིའི་རྐྱེན་གྱིས་ལྷར་སྐྱེས་པ་ཤེས་སམ་ཞེས་དྲིས་པ་དང་།</s>
<s id="1370:3">བདག་གིས་མི་ཤེས་སོ་ཞེས་སྨྲས་ནས།</s>
</p><p id="1371">
<s id="1371:1">ཤཱ་རིའི་བུས་ལྷའི་མིག་གིས་བལྟས་ཏེ། </s>
</p><p id="1372">
<s id="1372:1">ཇི་ལྟར་ལྷར་གྱུར་པ་མཐོང་བར་བྱས་སོ། །</s>
</p><p id="1373">
<s id="1373:1">དེ་ནས་ལྷའི་སྲས་མོ་ལྔ་ [193b.4]བརྒྱ་ཙམ་དང་།</s>
<s id="1373:2">དུར་ཁྲོད་དུ་ལྷགས་ཏེ།</s>
</p><p id="1374">
<s id="1374:1">རུས་བུ་ལ་ལྷའི་མེ་ཏོག་གིས་གཏོར། </s>
</p><p id="1375">
<s id="1375:1">སྤོས་ཀྱི་མཆོད་པ་བྱས་སོ། །</s>
</p><p id="1376">
<s id="1376:1">ལྷའི་འོད་ཀྱིས་གྲོང་ཁྱེར་དེ་དག་སྣང་བ་ཆེན་པོས་སྣང་བར་གྱུར་ནས། </s>
</p><p id="1377">
<s id="1377:1">དེའི་ཇོ་མོ་ལ་སོགས་པ་ཡ་མཚན་དུ་གྱུར་ཏེ། </s>
</p><p id="1378">
<s id="1378:1">མི་མང་པོ་ཡང་བལྟར་དོང་བ་ལས། [193b.5]</s>
<s id="1378:2">ལྷ་མང་པོ་རྒན་མོའི་རུས་བུ་ལ་མཆོད་པ་བྱེད་པར་མཐོང་ནས་</s>
</p><p id="1379">
<s id="1379:1">ལྷ་རྣམས་ལ་ཁྱོད་ཅིའི་ཕྱིར་ཁྱོད་རུས་བུ་འདི་ལ་མཆོད་པ་བྱེད། </s>
</p><p id="1380">
<s id="1380:1">འདི་ནི་གསོན་པོའི་ཚེ་ན་ཡང་བཙོག་པས་ཀུན་གྱིས་མི་འདོད་ན། </s>
</p><p id="1381">
<s id="1381:1">ད་ཚེ་འཕོས་པའི་རུས་བུ་ལྟ་ཅི་སྨོས་</s>
<s id="1381:2">ཞེས་སྨྲས་སོ། །</s>
</p><p id="1382">
<s id="1382:1">དེའི་ཚེ་ན་ལྷའི་སྲས་མོ་རྣམས་ [193b.6]ཀྱིས་ཇི་ལྟར་ལྷར་སྐྱེས་པའི་གཏམ་རྒྱས་པར་བྱས་ནས།</s>
</p><p id="1383">
<s id="1383:1">ཀཱ་ཏྱཱ་ཡ་ན་གང་ན་བ་དེར་སོང་ངོ་། །</s>
</p><p id="1384">
<s id="1384:1">ཀཱ་ཏྱཱ་ཡ་ནས་ལྷའི་སྲས་མོ་དེ་དག་ལ་</s>
<s id="1384:2">སྦྱིན་པ་དང་། ཚུལ་ཁྲིམས་དང་། མཐོ་རིས་སུ་སྐྱེས་པ་ལ་སོགས་ཏེ།</s>
</p><p id="1385">
<s id="1385:1">དམ་པའི་ཆོས་ཀྱི་གཏམ་རྒྱས་པར་བྱས་ནས། </s>
</p><p id="1386">
<s id="1386:1">མི་གཙང་བའི་ཆོས་ [193b.7]དང་འབྱུང་བའི་ཆོས་བསྟན་པས།</s>
<s id="1386:2">ལྷའི་སྲས་མོ་དེ་དག་རྡུལ་དང་བྲལ། དྲི་མ་དང་བྲལ་ཏེ་</s>
<s id="1386:3">ཆོས་ལ་ཆོས་ཀྱི་མིག་རྣམ་པར་དག་པར་གྱུར་ནས་</s>
<s id="1386:4">ཕྱིར་ལྷའི་གནས་སུ་དོང་ངོ་། །</s>
</p><p id="1387">
<s id="1387:1">འཁོར་མང་པོ་རྣམས་ཀྱང་ཆོས་བསྟན་པ་ཐོས་ནས་</s>
<s id="1387:2">སོ་སོ་ནས་འབྲས་བུ་དང་པོ་ནས་འབྲས་བུ་བཞི་པའི་བར་དུ་ [194a.1]ཐོབ་པར་གྱུར་ནས།</s>
</p><p id="1388">
<s id="1388:1">རྗེས་སུ་ཡི་རངས་ནས་མངོན་པར་དགའོ། །</s>
</p><p id="1389">
<s id="1389:1">བྲན་མོ་དབུལ་མོས་ཀཱ་ཏྱཱ་ཡ་ན་ལ་དབུལ་བཙོངས་པའི་ལེའུ་སྟེ་བཅུ་དགུ་པའོ།། །།</s>
</p><p id="1390">
<s id="1390:1">འདི་སྐད་བདག་གིས་ཐོས་པའི་དུས་གཅིག་ན། </s>
<s id="1390:2">བཅོམ་ལྡན་འདས་མཉན་ཡོད་ན། རྒྱལ་བུ་རྒྱལ་ [194a.2]བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</s>
<s id="1390:3">དེའི་ཚེ་ཡུལ་དེ་ན་ཁྱིམ་བདག་རབ་ཏུ་ཕྱུག་པ།</s>
<s id="1390:4">ལོངས་སྤྱོད་ཆེ་བ། ནོར་བུ་རིན་པོ་ཆེས་བང་མཛོད་གང་བ་ཞིག་ཡོད་དེ།</s>
<s id="1390:5">རིགས་མཉམ་པ་ལས་ཆུང་མ་བླངས་ནས། </s>
<s id="1390:6">དེའི་ཆུང་མ་ལ་བུ་ཁྱེའུ་གསེར་གྱི་མདོག་ [194a.3]ལྟ་བུ་ཞིག་བཙས་ཏེ། </s>
<s id="1390:7">མཚན་མཁན་གྱིས་བལྟས་ཏེ། </s>
<s id="1390:8">དེའི་མིང་གསེར་ལྷ་ཞེས་བཏགས་སོ། །</s>
<s id="1390:9">ཁྱེའུ་དེ་བཙས་པ་ན་ཁྱེའུ་དེའི་ཁྱིམ་དུ་ཁྲོན་པ་ཆུ་ཞེང་གབ་པ།</s>
<s id="1390:10">ཆུ་ཞེང་ཁྲུ་བརྒྱད་པ་གཏིང་ཟབ་ཁྱད་ཀྱང་ཁྲུ་བརྒྱད་པ་ཅིག་རང་བྱུང་སྟེ།</s>
<s id="1390:11">ཁྲོན་པ་དེ་ནས་ཆུ་བཅུས་ན་མིའི་ཡིད་ [194a.4]བཞིན་དུ་འབྱུང་སྟེ། </s>
<s id="1390:12">གང་གོས་འདོད་པ་ལ་གོས་འབྱུང་། </s>
<s id="1390:13">བཟའ་བ་དང་བཏུང་བ་འདོད་པ་ལ་བཟའ་བ་དང་བཏུང་བ་འབྱུང་། </s>
<s id="1390:14">གསེར་དང་། དངུལ་དང་། ནོར་བུ་རིན་པོ་ཆེ་འདོད་པ་ལ། གསེར་དང་། དངུལ་དང་། ནོར་བུ་རིན་པོ་ཆེ་འབྱུང་སྟེ། </s>
<s id="1390:15">ཅི་དང་ཅི་འདོད་པ་དེ་དག་ཐམས་ [194a.5]ཅད་ཡིད་བཞིན་དུ་འབྱུང་ངོ་། །</s>
<s id="1390:16">ཁྱེའུ་དེ་གསོས་བསྐྱེད་དེ་ཆེར་སྐྱེས་པ་དང་།</s>
<s id="1390:17">རིག་པའི་གནས་ཀྱང་ལོབས་ནས་ཁྱིམ་བདག་དེ་རབ་ཏུ་དགའ་སྟེ།</s>
<s id="1390:18">ཁྱེའུ་དེའི་ཆུང་མ་བཙལ་ལོ་སྙམ་བསམས་ནས། </s>
<s id="1390:19">ཁྱེའུ་དེའི་ཆུང་མ་ཡང་ཁྱེའུ་དེ་དང་འདྲ་བར་གསེར་གྱི་མདོག་ཅན་བཟང་བ་མཛེས་པ། [194a.6]ཕལ་བས་ལྷག་པ་ཅིག་བཙལ་བར་སེམས་ཏེ།</s>
<s id="1390:20">ཡུལ་ཀུན་ཏུ་མནའ་མ་བཙལ་ལོ། །</s>
<s id="1390:21">དེའི་ཚེ་ན་ཡུལ་ཙམ་པ་ན་ཁྱིམ་བདག་རབ་ཏུ་ཕྱུག་པ་ཞིག་ལ་བུ་མོ་གསེར་གྱི་འོད་ཅེས་བྱ་བ་ཞིག་ཡོད་དེ།</s>
<s id="1390:22">བུ་མོ་དེ་ཡང་གསེར་གྱི་མདོག་ཅན་ཤིན་ཏུ་འཚེར་བ།</s>
<s id="1390:23">པགས་པ་ཤིན་ཏུ་སྲབ་པ། [194a.7]རུས་པ་ཤིན་ཏུ་ཕྲ་བ་ཞིག་སྟེ།</s>
<s id="1390:24">ཐོག་མ་བཙས་པའི་ཚེ་ཡང་ཁྱིམ་ནས་ཁྲོན་པ་ཆུ་ཞེང་དང་། གཏིང་འདྲ་བར་ཁྲུ་བརྒྱད་པ་ཅིག་རང་བྱུང་སྟེ།</s>
<s id="1390:25">ཁྲོན་པ་དེ་ལས་ཀྱང་རིན་པོ་ཆེ་སྣ་ཚོགས་དང་།</s>
<s id="1390:26">གོས་དང་། བཟའ་བ་དང་། བཏུང་བ་ལ་སོགས་པ་ཅི་དང་ཅི་འདོད་པ་དེ་དག་རང་ [194b.1]བྱུང་ངོ་། །</s>
<s id="1390:27">ཁྱིམ་བདག་དེ་ཡང་འདི་སྙམ་དུ་བདག་གི་བུ་མོ་བཟང་མོ་འདི་ནི།</s>
<s id="1390:28">བུ་ཕོ་འདི་དང་འདྲ་བར་ལུས་གསེར་གྱི་མདོག་ཅན་ཤིན་ཏུ་འཚེར་བ། བཟང་བ། མཛེས་པ་ཞིག་ལ་བཏང་ངོ་སྙམ་མོ་བསམ་པ་ཞིག་དང་ཕྲད་དེ</s>
<s id="1390:29">བུ་མོའི་ ་གཏམ་ཡང་ཁྱེའུས་ཐོས་ཁྱེའུའི་གཏམ་ཡང་བུ་ [194b.2]མོས་ཐོས་ནས་</s>
<s id="1390:30">ཁྱིམ་བདག་གཉིས་གཉེན་བྱ་བར་ཐམས་སོ། །</s>
<s id="1390:31">སྟོན་མོ་བྱ་བར་ཐམས་ནས་བུ་མོ་མཉན་ཡོད་དུ་ཁྲིད་དེ། མཉན་ཡོད་དུ་གསེར་ལྷའི་ཁྱིམ་དུ་ཕྱིན་ནས།</s>
<s id="1390:32">གསེར་ལྷས་སངས་རྒྱས་དང་དགེ་འདུན་རྣམས་སྤྱན་དྲངས་ཏེ། </s>
<s id="1390:33">བཅོམ་ལྡན་འདས་ཀྱང་དགེ་འདུན་དང་ [194b.3]བཅས་ཏེ།  བཤོས་ལ་གཤེགས་ནས།</s>
<s id="1390:34">གསེར་ལྷ་ཁྱོ་ཤུག་གཉིས་ལ་དམ་པའི་ཆོས་རྒྱས་པར་བསྟན་ནས། </s>
<s id="1390:35">གསེར་ལྷ་ཁྱོ་ཤུག་དང་། ཁྱིམ་བདག་ཁྱོ་ཤུག་གཉིས་ཀྱིས། བཅོམ་ལྡན་འདས་ལས་ཆོས་ཐོས་ནས་བསྐལ་པ་ཁྲི་ཕྲག་ཉི་ཤུའི་སྡིག་པ་མི་དགེ་བ་ཤིན་ཏུ་ [194b.4]འབར་བ་ཀུན་ཞི་ནས། </s>
<s id="1390:36">སེམས་རྣམ་པར་དག་པས་ཆོས་རྟོགས་ཏེ། </s>
<s id="1390:37">རྒྱུན་དུ་ཞུགས་པའི་འབྲས་བུ་ཐོབ་པར་གྱུར་ཏོ། །</s>
<s id="1390:38">དེ་ནས་བཅོམ་ལྡན་འདས་སླར་གཙུག་ལག་ཁང་དུ་གཤེགས་པ་དང་།</s>
<s id="1390:39">གསེར་ལྷ་དང་། གསེར་འོད་ཁྱོ་ཤུག་གཉིས་ཀྱང་ཕ་མ་ལ་རབ་ཏུ་བྱུང་བར་ [194b.5]གསོལ་ནས།</s>
<s id="1390:40">ཕ་མས་ཀྱང་གནང་སྟེ། </s>
<s id="1390:41">གཉི་ག་སངས་རྒྱས་གང་ན་བ་དེར་སོང་སྟེ་ཕྱིན་པ་དང་།</s>
<s id="1390:42">སངས་རྒྱས་ཀྱི་ཞབས་ལ་སྤྱི་བོས་ཕྱག་འཚལ་ཏེ།</s>
<s id="1390:43">བདག་ཅག་གཉིས་རབ་ཏུ་བྱུང་ངོ་། ། ཞེས་གསོལ་པ་དང་།</s>
<s id="1390:44">བཅོམ་ལྡན་འདས་ཀྱིས་ལེགས་པར་འོངས་སོ། ། [194b.6]ཞེས་བཀའ་སྩལ་ནས།</s>
<s id="1390:45">སྐྲ་དང་ཁ་སྤུ་རང་བྱི་སྟེ། </s>
<s id="1390:46">གོས་ངུར་སྨྲིག་གྱོན་པའི་དགེ་སློང་དུ་གྱུར་ཏོ། །</s>
<s id="1390:47">གསེར་ལྷ་ནི་དགེ་སློང་གི་དགེ་འདུན་གྱི་ནང་དུ་སོང་ངོ་། །</s>
<s id="1390:48">གསེར་འོད་ནི་སྐྱེ་དགུའི་བདག་མོ་ལ་གཏད་དེ། </s>
<s id="1390:49">གཉི་ག་རིང་པོར་མ་ལོན་པར་དགྲ་བཅོམ་པར་གྱུར་ནས། </s>
<s id="1390:50">རིག་པ་ [194b.7]གསུམ་དང་།</s>
<s id="1390:51">མངོན་པར་ཤེས་པ་དྲུག་དང་།</s>
<s id="1390:52">རྣམ་པར་ཐར་པ་བརྒྱད་ལ་སོགས་ཏེ།</s>
<s id="1390:53">ཡོན་ཏན་ཐམས་ཅད་དང་ལྡན་པར་གྱུར་ཏོ། །</s>
<s id="1390:54">དེ་ནས་དགེ་སློང་དེ་དག་ཐེ་ཙོམ་དུ་གྱུར་ནས་</s>
<s id="1390:55">ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
<s id="1390:56">བཅོམ་ལྡན་འདས་ [195a.1]དགེ་སློང་གསེར་ལྷ་དང་། གསེར་འོད་གཉིས་སྔོན་ལས་ཅི་བགྱིས་ན། </s>
<s id="1390:57">ཐོག་མ་བཙས་པ་ན།</s>
<s id="1390:58">འདི་ལྟར་ནོར་བུ་རིན་པོ་ཆེ་དང་ལོངས་སྤྱོད་ཆེན་པོ་དང་ལྡན་ཏེ།</s>
<s id="1390:59">ཁྲོན་པ་ལས་ཀྱང་ཐམས་ཅད་ཀྱི་རེ་བ་ཡོངས་སུ་གང་བར་གྱུར། </s>
<s id="1390:60">བཅོམ་ལྡན་འདས་ཀྱིས་བཀའ་ [195a.2]སྩལ་པ།</s>
<s id="1390:61">སྔོན་འདས་པའི་བསྐལ་པ་དགུ་བཅུ་རྩ་གཅིག་གི་ཕ་རོལ་ན།</s>
<s id="1390:62">སངས་རྒྱས་རྣམ་པར་གཟིགས་ཞེས་བྱ་བ་འཇིག་རྟེན་དུ་གཤེགས་ནས། </s>
<s id="1390:63">དེ་མྱ་ངན་ལས་འདས་པའི་འོག་ཏུ་དེའི་བསྟན་པ་ལ་ཞུགས་པའི་དགེ་སློང་དག་གྲོང་ཁྱེར་དང་། ལྗོངས་རྒྱུ་ཞིང་སེམས་ཅན་གྱི་དོན་ [195a.3]བྱེད་དེ། </s>
<s id="1390:64">དེ་དག་ལ་ཁྱིམ་བདག་རིགས་ཆེ་ཞིང་མཐོ་བ་ཀུན་གྱིས་ཆོས་གོས་དང་། བསོད་སྙོམས་མི་བྲེལ་བར་བྱེད་དོ། །</s>
<s id="1390:65">དེའི་ཚེ་ཁྱིམ་བདག་དབུལ་པོ་ཁྱོ་ཤུག་གཉིས་འདི་སྙམ་དུ་བསམས་སོ། །</s>
<s id="1390:66">བདག་ཅག་གཉིས་ཕ་མ་ཡོད་པའི་ཚེ།</s>
<s id="1390:67">ནོར་བུ་རིན་པོ་ཆེ་དང་། ལོངས་སྤྱོད་ [195a.4]དང་ལྡན་ཏེ།</s>
<s id="1390:68">བང་མཛོད་ཡོངས་སུ་གང་ཡང་འཕགས་པའི་དགེ་འདུན་དང་མ་ཕྲད། </s>
<s id="1390:69">ད་འདི་ལྟར་ཕོངས་བྲེལ་ཏེ་ཅི་ཡང་མི་བདོག་ནས། </s>
<s id="1390:70">རྩྭ་ཕུང་གི་སྟེང་ན་ཉལ་ཞིང་བྲེ་གང་། ཕུལ་གང་ཡང་མི་བདོག་པའི་ཚེ།</s>
<s id="1390:71">འཕགས་པའི་དགེ་འདུན་གཤེགས་ནས།</s>
<s id="1390:72">ཁྱིམ་བདག་ [195a.5]ཕྱུག་པོ་དེ་ཀུན་ཆོས་གོས་དང་། བསོད་སྙོམས་འབུལ་ན། </s>
<s id="1390:73">བདག་ཅག་ནི་ཅི་ཡང་དབུལ་དུ་མེད་དོ། །</s>
<s id="1390:74">སྙམ་བསམས་ཏེ། </s>
<s id="1390:75">རབ་ཏུ་མི་དགའ་ནས་ངུས་ངུས་སོ། །</s>
<s id="1390:76">ཁྱིམ་ཐབ་ངུས་པའི་མཆི་མ་ཆུང་མའི་ལག་པར་ལྷུང་ནས། </s>
<s id="1390:77">ཆུང་མས་ཁྱོ་ལ་ཅིའི་ཕྱིར་ངུ་ཞེས་སྨྲས་པ་དང་། [195a.6]ཁྱོད་མི་ཤེས་སམ།</s>
<s id="1390:78">གྲོང་ཁྱེར་འདི་ན་འཕགས་པའི་དགེ་འདུན་གཤེགས་ཏེ།</s>
<s id="1390:79">ཁྱིམ་བདག་ཕྱུག་པོ་ཀུན།</s>
<s id="1390:80">དེ་དག་ལ་མཆོད་པ་བྱེད་ན།</s>
<s id="1390:81">བདག་ཅག་འབའ་ཞིག་ཅི་ཡང་དབུལ་དུ་མེད་དོ། །</s>
<s id="1390:82">ད་འདིར་མ་ཕུལ་ན་སྐྱེ་བ་ཕྱི་མ་ལ་གར་འགྲོ་སྙམ་སྟེ་མི་དགའོ། །</s>
<s id="1390:83">ཆུང་མས་སྨྲས་ [195a.7]པ།</s>
<s id="1390:84">ཁྱོད་སོང་ལ་བདག་ཅག་གི་མཛོད་ཁང་རྙིང་དུ་ཚོལ་ཅིག་དང་།</s>
<s id="1390:85">ཅི་ཡང་ལུས་པ་ཅུང་ཟད་ཡོད་ཀྱང་སྲིད་ཀྱིས།</s>
<s id="1390:86">གལ་ཏེ་སྣ་འགའ་ཞིག་རྙེད་ན་ འབུལ་ལོ། །ཞེས་སྨྲས་ནས།</s>
<s id="1390:87">མཛོད་ཁང་རྙིང་དུ་བཙལ་ན་གསེར་གྱི་དོང་ཙེ་ལུས་པ་གཅིག་རྙེད་དོ། །</s>
<s id="1390:88">ཆུང་མ་ལ་ཡང་མེ་ [195b.1]ལོང་གཅིག་ཅིག་ཡོད་དེ་</s>
<s id="1390:89">ཁྱོ་ཤུག་གཉིས་ཀྱིས་བུམ་པ་གསར་པ་གཅིག་ཅིག་ཀྱང་ཉོས་ནས་</s>
<s id="1390:90">བུམ་པའི་ནང་དུ་ཆུ་གཙང་མས་བཀང་སྟེ།</s>
<s id="1390:91">གསེར་གྱི་དོང་ཙེ་གཅིག་ནང་དུ་བཅུག་སྟེ། </s>
<s id="1390:92">མེ་ལོང་གིས་ཁ་བཅད་ནས་ཆུའི་བུམ་པ་ཐོགས་ཏེ་དགེ་འདུན་ལ་ཕུལ་ལོ། །</s>
<s id="1390:93">དགེ་འདུན་གྱིས་ [195b.2]ཀྱང་བཞེས་ནས།</s>
<s id="1390:94">ཆུ་དེ་ལ་ཁ་ཅིག་གིས་ནི་འཐུང་།</s>
<s id="1390:95">ཁ་ཅིག་གིས་ནི་ཁ་ལག་བཀྲུས།</s>
<s id="1390:96">ཁ་ཅིག་གིས་ནི་ལྷུང་བཟེད་བཀྲུས་ཏེ།</s>
<s id="1390:97">ཁྱིམ་བདག་ཁྱོ་ཤུག་གཉིས་ཀྱིས་དེ་ལྟར་དགེ་འདུན་གྱིས་སྤྱད་པ་མཐོང་ནས་རབ་ཏུ་དགའ་མགུ་རངས་ནས་ཕྱིར་ཁྱིམ་དུ་སོང་ངོ་། །</s>
<s id="1390:98">དེ་ནས་རིང་པོར་ [195b.3]མ་ལོན་པར་ནད་ཀྱིས་བཏབ་ནས་ཁྱོ་ཤུག་གཉི་ག་ཚེ་འཕོས་ཏེ་སུམ་ཅུ་རྩ་གསུམ་གྱི་ལྷར་སྐྱེས་སོ། །</s>
<s id="1390:99">ཀུན་དགའ་བོ་དེའི་ཚེ་དེའི་དུས་ན་དབུལ་པོ་ཁྱོ་ཤུག་གཉིས་ཆུའི་བུམ་པ་འབུལ་བ་དེ་ནི་གསེར་ལྷ་ཁྱོ་ཤུག་གཉིས་ཡིན་ནོ། །</s>
<s id="1390:100">སྔོན་ཆུ་བུམ་པ་གང་དང་། གསེར་གྱི་དོང་ཙེ་གཅིག་དང་། མེ་ [195b.4]ལོང་གཅིག་ཕུལ་བས་སྐྱེ་བ་ཐམས་ཅད་དུ་བཟང་ཞིང་མཛེས་པ་དང་།</s>
<s id="1390:101">མདོག་གསེར་གྱི་ཁ་དོག་ཏུ་རྟག་ཏུ་འཚེར་བར་གྱུར་ཏོ། །</s>
<s id="1390:102">འདི་ལྟར་བསྐལ་པ་དགུ་བཅུ་རྩ་གཅིག་གི་བར་དུ་དེ་དང་འདྲ་བར་གྱུར་ཏེ། </s>
<s id="1390:103">དེའི་ཚེ་ན་ཤིན་ཏུ་དང་བའི་སེམས་ཀྱིས་ཕུལ་བས།</s>
<s id="1390:104">ད་འདིར་འཁོར་བའི་མཐར་ [195b.5]ཕྱིན་ཏེ་དགྲ་བཅོམ་པར་གྱུར་ཏོ། །</s>
<s id="1390:105">ཀུན་དགའ་བོ་དེ་བས་ན་བསོད་ནམས་ཀྱི་ཕྱོགས་སུ་གྱུར་པའི་ལས་ནི་གང་ཡང་མི་བྱར་མི་རུང་ངོ་། །</s>
<s id="1390:106">དབུལ་པོ་དེས་སྦྱིན་པ་ཅུང་ཟད་བྱས་པའི།</s>
<s id="1390:107">བསོད་ནམས་ཀྱི་ཕུང་པོ་དཔག་ཏུ་མེད་པ་འདི་ལྟ་བུ་ཐོབ་པར་གྱུར་ཏོ། །</s>
<s id="1390:108">དེའི་ཚེ་བཅོམ་ལྡན་འདས་ཀྱིས་དེ་ [195b.6]སྐད་ཅེས་བཀའ་སྩལ་ནས། </s>
<s id="1390:109">ཀུན་དགའ་བོ་དང་། འཁོར་མང་པོ་རྣམས་སྦྱིན་པའི་བསོད་ནམས་ཀྱི་ཚོགས་བསགས་པའི་སེམས་སྐྱེས་ཏེ། </s>
<s id="1390:110">རྗེས་སུ་ཡི་རངས་ནས།  མངོན་པར་དགའོ། །</s>
<s id="1390:111">གསེར་ལྷའི་ལེའུ་སྟེ་ཉི་ཤུ་པའོ།། །།</s>
</p></text>