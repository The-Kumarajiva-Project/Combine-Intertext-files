<?xml version="1.0" encoding="utf-8"?>
<text><p id="1">
<s id="1:1">[129b.1]{T341}མཛངས་བླུན་ཞེས་བྱ་བའི་མདོ། བམ་པོ་དང་པོ།</s>
<s id="1:2">དཔེ་སྣ་ཚོགས་བསྟན་པའི་ལེའུ།</s>
<s id="1:3">འདི་སྐད་བདག་གིས་ཐོས་པའི་དུས་གཅིག་ན།</s>
</p><p id="2">
<s id="2:1">བཅོམ་ལྡན་འདས་ཡུལ་མ་ག་དྷཱའི་དཀྱིལ་འཁོར་རྣམ་པར་རྒྱལ་བ་ན་བཞུགས་ཏེ། </s>
</p><p id="3">
<s id="3:1">མངོན་པར་རྫོགས་པར་སངས་རྒྱས་ནས།  [129b.2]རིང་པོར་མ་ལོན་པ་ཞིག་ན་</s>
<s id="3:2">འདི་སྙམ་དུ་དགོངས་པར་གྱུར་ཏོ། །སེམས་ཅན་འདི་དག་ནི་ཡུན་རིང་པོ་ནས་ཕྱིན་ཅི་ལོག་གིས་ཡོངས་སུ་བསླད་དེ།</s>
</p><p id="4">
<s id="4:1">བསྟན་ཅིང་བཅོས་སུ་ཡང་ཤིན་ཏུ་དཀའ་བས།</s>
<s id="4:2">ཇི་སྲིད་དུ་འཇིག་རྟེན་ན་བཞུགས་ཀྱང་ཕན་པའི་དོན་མེད་ཀྱིས།</s>
<s id="4:3">དེས་ན་ལྷག་མ་མ་ལུས་པའི་མྱ་ངན་ལས་ [129b.3]འདའ་བས་ཡོངས་སུ་མྱ་ངན་ལས་འདའོ་སྙམ་དུ་དགོངས་མ་ཐག་ཏུ།</s>
<s id="4:4">དེའི་ཚེ་ན་ཚངས་རིས་ཀྱི་ལྷ་རྣམས་ཀྱིས་</s>
<s id="4:5">བཅོམ་ལྡན་འདས་ཀྱི་དགོངས་པ་ཤེས་ཤིང་རྟོགས་ནས</s>
</p><p id="5">
<s id="5:1">ནམ་མཁའ་ལས་བབས་ཏེ། </s>
</p><p id="6">
<s id="6:1">བཅོམ་ལྡན་འདས་གང་ན་བ་དེར་ལྷགས་ནས།  དེར་ཕྱིན་པ་དང་།</s>
<s id="6:2">ཞབས་ལ་མགོ་བོས་ཕྱག་ [129b.4]འཚལ་ནས་ཐལ་མོ་སྦྱར་ཏེ།</s>
</p><p id="7">
<s id="7:1">བཅོམ་ལྡན་འདས་ལ་ཆོས་ཀྱི་འཁོར་ལོ་བསྐོར་བར་གསོལ་ཞིང་བསྐུལ་བ་དང་།</s>
<s id="7:2">དེ་ལ་བཅོམ་ལྡན་འདས་ཀྱིས་འདི་སྐད་ཅེས་བཀའ་སྩལ་ཏོ། །ཚངས་རིས་ཀྱི་ལྷ་དག་</s>
<s id="7:3">སེམས་ཅན་འདི་དག་ཉེས་པའི་དྲི་མས་ཡོངས་སུ་གླགས་ཏེ།</s>
</p><p id="8">
<s id="8:1">འཇིག་རྟེན་གྱི་བདེ་བ་ལ་ཆགས་ནས། </s>
</p><p id="9">
<s id="9:1">[129b.5]ཤེས་རབ་དང་ལྡན་པའི་སེམས་མེད་པས།</s>
<s id="9:2">ཅི་སྲིད་དུ་འཇིག་རྟེན་ན་བཞུགས་ཀྱང་བྱ་བ་དོན་མེད་པར་འགྱུར་ཏེ།</s>
</p><p id="10">
<s id="10:1">མྱ་ངན་ལས་འདས་ན་བདེའོ་སྙམ་དུ་དགོངས་སོ། །</s>
</p><p id="11">
<s id="11:1">དེ་ནས་ཚངས་རིས་ཀྱི་ལྷ་རྣམས་ཀྱིས། ཡང་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
</p><p id="12">
<s id="12:1">བཅོམ་ལྡན་འདས་ཆོས་ཀྱི་རྒྱ་མཚོ་ [129b.6]ཡོངས་སུ་གང་བ།</s>
<s id="12:2">ཆོས་ཀྱི་རྒྱལ་མཚན་བཙུགས་པ་</s>
<s id="12:3">བསྟན་ཅིང་འདུལ་བའི་དུས་ལ་ཡང་བབ།</s>
</p><p id="13">
<s id="13:1">སེམས་ཅན་འདི་དག་ལས་གྲོལ་བར་འགྱུར་བ་ཡང་ཤིན་ཏུ་མང་ན། </s>
</p><p id="14">
<s id="14:1">ཅིའི་སླད་དུ་བཅོམ་ལྡན་འདས་མྱ་ངན་ལས་འདའ་བར་དགོངས་ཏེ། </s>
</p><p id="15">
<s id="15:1">ཤིན་ཏུ་མདོངས་པར་གྱུར་པ་འདི་དག་གི་མགོན་དང་སྐྱབས་མི་ [129b.7]མཛད། </s>
</p><p id="16">
<s id="16:1">བཅོམ་ལྡན་འདས་ནི་སྔོན་བསྐལ་པ་གྲངས་མ་མཆིས་པ་འདས་པའི་ཕ་རོལ་ན། </s>
</p><p id="17">
<s id="17:1">སེམས་ཅན་གྱི་དོན་དུ་ཐོས་པ་ཚོལ་ཞིང་ཚོལ་བ་ན། </s>
</p><p id="18">
<s id="18:1">ཆུང་ངུ་ན་ཚིགས་སུ་བཅད་པ་གཅིག་ཙམ་གྱི་སླད་དུ་ཡང་བདག་གི་ལུས་དང་། ཆུང་མ་དང་། བུ་དང་། བུ་མོ་དང་།</s>
<s id="18:2">ཅིའི་སླད་དུ་མགོན་མ་མཆིས་ [130a.1]པ་འདི་དག་ཡོངས་སུ་གཏང་བར་དགོངས།</s>
</p><p id="19">
<s id="19:1">སྔོན་འདས་པའི་དུས་ཡུན་རིང་པོ་ན། </s>
</p><p id="20">
<s id="20:1">འཛམ་བུའི་གླིང་འདིར་རྒྱལ་པོ་ཆེན་པོ་ཁ་དོག་དམ་པ་ཞེས་བགྱི་བ།</s>
<s id="20:2">འཇིག་རྟེན་འདི་ལ་དབང་སྒྱུར་བ་ཞིག་བྱུང་སྟེ།</s>
</p><p id="21">
<s id="21:1">རྒྱལ་པོ་དེ་ལ་རྒྱལ་ཕྲན་ནི་བརྒྱད་ཁྲི་བཞི་སྟོང་མངའ། </s>
</p><p id="22">
<s id="22:1">ལྗོངས་ཆེན་པོ་སྟོང་ཕྲག་དྲུག་ཅུའི་ [130a.2]ནང་ན། </s>
</p><p id="23">
<s id="23:1">གྲོང་ཁྱེར་ཡང་ཁྲི་ཕྲག་བརྒྱད་ཅུ་མངའ་སྟེ། </s>
</p><p id="24">
<s id="24:1">རྒྱལ་པོ་དེ་ལ་བཙུན་མོ་ནི་སྟོང་ཕྲག་ཉི་ཤུ།</s>
<s id="24:2">བློན་པོ་ཆེན་པོ་ནི་སྟོང་ཕྲག་བཅུ་སྙེད་མངའོ། །</s>
</p><p id="25">
<s id="25:1">རྒྱལ་པོ་ཁ་དོག་དམ་པ་དེའི་གཟི་བརྗིད་དང་།</s>
<s id="25:2">མཐུ་དཔེ་མ་མཆིས་པར་ཆེ་སྟེ།</s>
<s id="25:3">འབྱོར་པ་དང་། བདེ་བ་དང་། ལོ་ལེགས་པ་དང་། མི་ལ་སོགས་པ་ [130a.3]སྐྱེ་བོ་མང་ཞིང་རབ་ཏུ་མང་བ་དང་ལྡན་པ་</s>
<s id="25:4">དེས་འདི་སྙམ་དུ་བསམས་ཏེ།</s>
</p><p id="26">
<s id="26:1">བདག་གིས་ནི་རིན་པོ་ཆེ་དང་། ལོངས་སྤྱོད་ཀྱིས་འགྲོ་བ་ཐམས་ཅད་ལ་ཕན་བཏགས་ཀྱི།</s>
<s id="26:2">དམ་པའི་ཆོས་ཀྱི་ཕན་འདོགས་པར་མ་གྱུར་ཏེ།</s>
</p><p id="27">
<s id="27:1">འདི་དག་ནི་བདག་གི་སྐྱོན་དུ་འགྱུར་གྱིས།</s>
<s id="27:2">དམ་པའི་ཆོས་གང་ན་མཆིས་པ་བཙལ་ཏེ། [130a.4]ཐམས་ཅད་དགྲོལ་བར་བྱའོ་སྙམ་དུ་བསམས་ནས།</s>
<s id="27:3">འདི་སྐད་ཅེས་བཀར་བཏགས་སོ། །</s>
</p><p id="28">
<s id="28:1">འཛམ་བུའི་གླིང་འདི་ན་སུ་ལ་དམ་པའི་ཆོས་ཡོད་པ་དེ།</s>
<s id="28:2">བདག་ལ་སྟོན་པར་གྱུར་ན།</s>
</p><p id="29">
<s id="29:1">དེ་ཡིད་དང་མི་འགལ་བར་ཅི་དང་ཅི་འདོད་པ་སྦྱིན་ནོ་ཞེས་</s>
<s id="29:2">བསྒྲགས་ཀྱང་སྟོན་ནུས་པ་མ་བྱུང་ངོ་། །</s>
</p><p id="30">
<s id="30:1">དེའི་ཚེ་ན་ [130a.5]རྒྱལ་པོ་དེ་མྱ་ངན་གྱིས་ཡིད་གདུངས་ཏེ། </s>
</p><p id="31">
<s id="31:1">མི་དགའ་བར་གྱུར་པ་ངལ་བསོ་པོས་ཐོས་ནས་སད་པའི་སླད་དུ།</s>
<s id="31:2">བདག་གིས་ལུས་གནོད་སྦྱིན་ཞིག་ཏུ་སྤྲུལ་ནས།</s>
</p><p id="32">
<s id="32:1">དེའི་མདོག་ཤིན་ཏུ་སྔོ་བ། གནག་པ།</s>
<s id="32:2">མིག་ཁྲག་ལྟར་དམར་བ།</s>
<s id="32:3">མཆེ་བ་གྱེན་དུ་བྱུང་བ།</s>
<s id="32:4">སྐྲ་གྱེན་དུ་བསྒྲེང་བ།</s>
<s id="32:5">ཁ་ནས་མེ་ [130a.6]འབར་བ།</s>
<s id="32:6">ཕོ་བྲང་གི་སྒོར་མཆིས་ནས</s>
</p><p id="33">
<s id="33:1">སུ་ཞིག་ཆོས་ཐོས་པར་འདོད་པ་ང་ལས་ཉོན་ཅིག་ཅེས་སྨྲས་སོ། །</s>
</p><p id="34">
<s id="34:1">རྒྱལ་པོས་དེ་སྐད་ཅེས་སྨྲས་པ་ཐོས་ནས། </s>
</p><p id="35">
<s id="35:1">ཤིན་ཏུ་དགའ་མགུ་སྟེ།</s>
<s id="35:2">གནོད་སྦྱིན་དེ་བསུ་ནས་</s>
<s id="35:3">མགོ་བོས་ཕྱག་བྱས་ཏེ།</s>
</p><p id="36">
<s id="36:1">སྟན་མཐོན་པོ་ལ་བཞག་ནས། </s>
</p><p id="37">
<s id="37:1">བློན་པོ་དང་། འཁོར་ [130a.7]མང་པོ་དག་བསྡུས་ཏེ །</s>
</p><p id="38">
<s id="38:1">ཆོས་ཉན་དུ་གཞུག་པའི་སླད་དུ་འཁོར་བར་བསྐོར་ཏོ། །</s>
</p><p id="39">
<s id="39:1">དེའི་ཚེ་ན་གནོད་སྦྱིན་གྱིས་རྒྱལ་པོ་ལ་འདི་སྐད་ཅེས་སྨྲས་སོ། །</s>
</p><p id="40">
<s id="40:1">རྒྱལ་པོ་ཆོས་ཐོས་པར་བྱ་བ་ནི་ཤིན་ཏུ་དཀའ་བས།</s>
<s id="40:2">ཆོས་ཉན་པར་འདོད་ན།  འདི་ཙམ་གྱིས་ཆོག་པ་མ་ཡིན་ནོ། །ཞེས་སྨྲས་པ་དང་།</s>
</p><p id="41">
<s id="41:1">[130b.1]རྒྱལ་པོས་དེ་ལ་ཐལ་མོ་སྦྱར་ཏེ།</s>
</p><p id="42">
<s id="42:1">ཁྱོད་ཅི་དང་ཅི་འདོད་པ་དེ་མི་འགལ་བར་ཐམས་ཅད་སྦྱིན་ནོ་ཞེས་སྨྲས་སོ། །</s>
</p><p id="43">
<s id="43:1">དེ་ནས་གནོད་སྦྱིན་དེས་རྒྱལ་པོ་ལ་སྨྲས་པ།</s>
<s id="43:2">རྒྱལ་པོ་ཁྱོད་ཀྱི་བཙུན་མོ་དང་སྲས་གང་ཕངས་པ། ཁོ་བོ་ཟར་བཅུག་ན།</s>
</p><p id="44">
<s id="44:1">དམ་པའི་ཆོས་སྦྱིན་ནོ་ཞེས་སྨྲས་པ་དང་།</s>
<s id="44:2">དེའི་ཚེ་ན་ [130b.2]རྒྱལ་པོ་ཆེན་པོ་དེས་བཙུན་མོའི་ནང་ན་གང་ཕངས་པ་དང་། སྲས་ཀྱི་མཆོག་གནོད་སྦྱིན་ལ་ཕུལ་ཏེ</s>
</p><p id="45">
<s id="45:1">གནོད་སྦྱིན་གྱིས་འཁོར་མང་པོའི་ནང་དུ་ཀུན་གྱིས་མཐོང་བཞིན་དུ་ཟོས་སོ། །</s>
</p><p id="46">
<s id="46:1">དེའི་ཚེ་ན་རྒྱལ་པོ་དེའི་བློན་པོ་རྣམས་དེ་ལྟར་གྱུར་པ་མཐོང་ནས། </s>
</p><p id="47">
<s id="47:1">ཆོ་ངེས་བཏབ་སྟེ། </s>
</p><p id="48">
<s id="48:1">ས་ལ་འགྲེ་བཞིན་ [130b.3]དུ་</s>
<s id="48:2">རྒྱལ་པོ་ཆེན་པོ་མི་རིགས་པའི་ལས་འདི་ལྟ་བུ་དག་ཐོང་ཤིག་ཅེས་གསོལ་བ་བཏབ་ཀྱང་།</s>
<s id="48:3">རྒྱལ་པོ་དེ་དམ་པའི་ཆོས་ཚོལ་བའི་ཕྱིར་</s>
<s id="48:4">ཤིན་ཏུ་བརྟན་པས་བཟློག་མ་ནུས་སོ། །</s>
</p><p id="49">
<s id="49:1">དེའི་ཚེ་ན་གནོད་སྦྱིན་དེས་རྒྱལ་པོའི་བཙུན་མོ་དང་སྲས་ཟོས་ནས། </s>
</p><p id="50">
<s id="50:1">ཚིགས་སུ་བཅད་པ་འདི་སྐད་ཅེས་སྨྲས་སོ། །</s>
</p><p id="51">
<s id="51:1">འདུ་བྱེད་ [130b.4]ཐམས་ཅད་མི་རྟག་སྟེ། །</s>
</p><p id="52">
<s id="52:1">ཇི་ཙམ་སྐྱེ་བ་སྡུག་བསྔལ་བཅས། །</s>
</p><p id="53">
<s id="53:1">ལྔ་ཕུང་མཚན་མ་མེད་པས་སྟོང་། །</s>
<s id="53:2">བདག་དང་བདག་གི་བ་ཡང་མེད། །</s>
</p><p id="54">
<s id="54:1">ཚིགས་སུ་བཅད་པ་འདི་སྨྲས་པ་དང་།</s>
<s id="54:2">རྒྱལ་པོ་དགའ་མགུ་རངས་ཏེ།</s>
</p><p id="55">
<s id="55:1">བ་སྤུའི་ཉག་མ་ཙམ་གྱི་འགྱོད་པའི་སེམས་མ་སྐྱེས་སོ། །</s>
</p><p id="56">
<s id="56:1">དེ་ནས་ཡི་གེར་བྲིས་ནས། </s>
</p><p id="57">
<s id="57:1">[130b.5]འཛམ་བུའི་གླིང་ཀུན་ཏུ་བསྒྲགས་ཏེ། </s>
</p><p id="58">
<s id="58:1">ཐམས་ཅད་སློབ་ཏུ་བཅུག་གོ། །</s>
</p><p id="59">
<s id="59:1">དེ་ནས་ངལ་བསོ་པོས་བདག་ཉིད་ཀྱི་ལུས་སུ་སླར་བསྒྱུར་ནས་</s>
<s id="59:2">ཤིན་ཏུ་ལེགས་སོ་ངོ་མཚར་རྨད་དོ་ཞེས་བསྟོད་ཅིང་བསྔགས་ཏེ།</s>
</p><p id="60">
<s id="60:1">རྒྱལ་པོའི་བཙུན་མོ་དང་། སྲས་ཀྱང་སྔོན་བཞིན་དུ་ཅང་མ་ནོངས་སོ། །</s>
</p><p id="61">
<s id="61:1">དེའི་དུས་ན་རྒྱལ་པོ་དེ་ནི་ [130b.6]སངས་རྒྱས་ལགས་ཏེ། </s>
</p><p id="62">
<s id="62:1">བཅོམ་ལྡན་འདས་སྔོན་ཡང་ཆོས་ཀྱི་སླད་དུ་དེ་ལྟ་བུའི་དཀའ་བ་མཛད་ན། </s>
</p><p id="63">
<s id="63:1">ད་ཇི་སྲིད་དུ་སེམས་ཅན་མང་པོ་ཡོངས་སུ་བཏང་སྟེ། </s>
</p><p id="64">
<s id="64:1">མྱ་ངན་ལས་འདའོ་ཞེས་གསུང་། </s>
</p><p id="65">
<s id="65:1">བཅོམ་ལྡན་འདས་གཞན་ཡང་སྔོན་བསྐལ་པ་གྲངས་མ་མཆིས་པའི་ཕ་རོལ་ན། </s>
</p><p id="66">
<s id="66:1">འཛམ་བུའི་གླིང་འདིར་རྒྱལ་པོ་ཆེན་ [130b.7]པོ་ཀ་ན་ཤི་ནི་པ་ལི་ཞེས་བྱ་བ་ཞིག་རྒྱལ་ཕྲན་མང་པོ་ལ་དབང་བགྱིད་དེ། </s>
</p><p id="67">
<s id="67:1">གྲོང་ཁྱེར་ནི་བརྒྱད་ཁྲི་བཞི་སྟོང་སྙེད་ལ་མངའ་མཛད། </s>
</p><p id="68">
<s id="68:1">བཙུན་མོ་དང་ཕོ་བྲང་གི་སླས་ནི་སྟོང་ཕྲག་ཉི་ཤུ་མངའ་སྟེ། </s>
</p><p id="69">
<s id="69:1">བློན་པོ་ཆེན་པོ་ཡང་སྟོང་ཕྲག་བཅུ་སྙེད་ཡོད་དོ། །</s>
</p><p id="70">
<s id="70:1">རྒྱལ་པོ་དེ་ཤིན་ཏུ་སྙིང་རྗེ་དང་ལྡན་པས།</s>
<s id="70:2">མི་ལ་སོགས་པ་སྐྱེ་བོ་མང་པོའི་ཕ་མ་ [131a.1]ལྟ་བུར་གྱུར་ཏོ། །</s>
</p><p id="71">
<s id="71:1">དེའི་ཚེ་རྒྱལ་པོ་དེས་འདི་སྙམ་དུ་སེམས་སོ། །</s>
</p><p id="72">
<s id="72:1">བདག་ཀྱང་འགྲོ་བ་མང་པོ་ཀུན་གྱི་གཙོ་བོར་གྱུར་ལ།</s>
<s id="72:2">སྐྱེ་བོ་མང་པོ་འདི་དག་ཀྱང་བདག་ལ་མོས་ཤིང་དགའ་བས།</s>
<s id="72:3">བདག་གིས་དམ་པའི་ཆོས་ཀྱི་ནོར་བུ་རིན་པོ་ཆེ་ཐམས་ཅད་ལ་ཕན་གདགས་སོ་</s>
<s id="72:4">སྙམ་དུ་ [131a.2]བསམས་ནས</s>
</p><p id="73">
<s id="73:1">བློན་པོ་ཅིག་གིས་ཐམས་ཅད་དུ་བཀར་བཏགས་ཏེ། </s>
</p><p id="74">
<s id="74:1">སུ་ལ་དམ་པའི་ཆོས་མཆིས་པ་བདག་ལ་སྟོན་པར་གྱུར་ན། </s>
</p><p id="75">
<s id="75:1">ཅི་དང་ཅི་འདོད་པ་ཡིད་བཞིན་དུ་སྦྱིན་ནོ་ཞེས་བསྒོ་བ་དང་།</s>
<s id="75:2">དེའི་ཚེ་ན་བྲམ་ཟེ་ལེའུ་དུ་ཅི་ཞེས་བགྱི་བ་ཞིག་ཕོ་བྲང་གི་སྒོར་མཆིས་ཏེ།</s>
</p><p id="76">
<s id="76:1">བདག་ལ་དམ་པའི་ཆོས་ [131a.3]ཡོད་དོ་ཞེས་སྨྲས་སོ། །</s>
</p><p id="77">
<s id="77:1">རྒྱལ་པོ་དེས་དེ་སྐད་ཅེས་ཐོས་ནས།  ཕྱི་རོལ་ཏུ་བསུས་ཏེ།</s>
</p><p id="78">
<s id="78:1">ཕྱག་བྱས་ནས་</s>
<s id="78:2">སྟན་བཏིང་བ་ལ་བཞག་གོ། །</s>
</p><p id="79">
<s id="79:1">བྲམ་ཟེ་དེ་སྟན་བཏིང་བ་ལ་འདུག་ནས། </s>
</p><p id="80">
<s id="80:1">རྒྱལ་པོ་འཁོར་དང་བཅས་པས་ཐལ་མོ་སྦྱར་ནས། </s>
</p><p id="81">
<s id="81:1">སྟོན་པ་ཆེན་པོ་</s>
<s id="81:2">གཏི་མུག་གིས་མདོངས་པར་གྱུར་པ་ལ་</s>
<s id="81:3">[131a.4]དམ་པའི་ཆོས་དབྱེ་ཞིང་བསྟན་པའི་དུས་ལ་བབ་བོ་ཞེས་བསྐུལ་བ་དང་།</s>
<s id="81:4">བྲམ་ཟེ་དེས་རྒྱལ་པོ་ལ་འདི་སྐད་ཅེས་སྨྲས་སོ། །</s>
</p><p id="82">
<s id="82:1">བདག་གིས་ཤེས་པ་འདི་ཉིད་གྱིན་ད་ཙམ་གྱིས་ལོབས་པ་མ་ཡིན་པས།</s>
<s id="82:2">ཐོས་པར་འདོད་ན་འདི་ཙམ་གྱིས་ཆོག་པ་མ་ཡིན་ནོ། །</s>
</p><p id="83">
<s id="83:1">རྒྱལ་པོས་སྨྲས་པ།</s>
<s id="83:2">ཅི་ [131a.5]དང་ཅི་འདོད་པ་སྨྲོས་ཤིག་དང་། ཐམས་ཅད་ཡིད་བཞིན་དུ་སྦྱིན་ནོ་ཞེས་སྨྲས་པ་དང་།</s>
<s id="83:3">བྲམ་ཟེ་དེས་རྒྱལ་པོ་ལ་འདི་སྐད་ཅེས་སྨྲས་སོ། །</s>
</p><p id="84">
<s id="84:1">རྒྱལ་པོ་ཆེན་པོ་ཁྱོད་ཀྱི་ལུས་ལ་མར་མེ་སྟོང་བཙུགས་ཏེ།</s>
<s id="84:2">མཆོད་པ་བྱེད་ནུས་ན་ཆོས་བསྟན་པར་བྱའོ་ཞེས་སྨྲས་པ་དང་།</s>
<s id="84:3">རྒྱལ་པོ་དེ་ལྷག་པར་ [131a.6]དགའ་མགུ་རངས་ནས།</s>
</p><p id="85">
<s id="85:1">དེའི་ཚེ་ཕོ་ཉ་ཅིག་བན་གླང་རྒྱང་གྲགས་བརྒྱ་སྟོང་དུ་ཕྱིན་པ་གཅིག་བསྐྱོན་ཏེ། </s>
</p><p id="86">
<s id="86:1">འཛམ་བུའི་གླིང་ཐམས་ཅད་དུ་འདི་སྐད་ཅེས་བསྒོའོ། །</s>
<s id="86:2">རྒྱལ་པོ་ཀ་ན་ཤི་ནི་པ་ལི་དེ་སྟེ་ཞག་བདུན་ན་</s>
<s id="86:3">ཆོས་ཀྱི་ཕྱིར་</s>
<s id="86:4">ལུས་ཀྱི་ཤ་ཕུག་སྟེ།</s>
</p><p id="87">
<s id="87:1">མར་མེ་སྟོང་འཛུགས་སོ་ཞེས་</s>
<s id="87:2">རྒྱལ་ཕྲན་དང་ [131a.7]མི་ཐམས་ཅད་ལ་བསྒོའོ། །</s>
<s id="87:3">དེ་དག་གིས་དེ་སྐད་བསྒོ་བ་ཐོས་པ་དང་།</s>
<s id="87:4">སོ་སོ་ནས་མྱ་ངན་གྱིས་གདུངས་ཏེ།</s>
</p><p id="88">
<s id="88:1">རྒྱལ་པོ་གང་ན་བ་དེར་ལྷགས་ནས། །</s>
</p><p id="89">
<s id="89:1">ཕྱག་བྱས་ཏེ་</s>
<s id="89:2">ཐམས་ཅད་ཀྱིས་འདི་སྐད་ཅེས་སྨྲས་སོ། །</s>
</p><p id="90">
<s id="90:1">འཇིག་རྟེན་འདི་ནི་ཅི་ཙམ་འཚོ་བའི་སྲོག་དང་བཅས་པ་ཐམས་ཅད་རྒྱལ་པོ་ [131b.1]ཁྱོད་ལ་རྟེན་པ་ནི།</s>
<s id="90:2">ལོང་བ་དམིགས་བུ་ལ་རྟེན་པའམ།</s>
<s id="90:3">བུ་ཆུང་མ་ལ་རྟེན་པ་དང་འདྲ་ན།</s>
</p><p id="91">
<s id="91:1">རྒྱལ་པོ་མི་བཞུགས་པའི་སླད་དུ་ན། </s>
</p><p id="92">
<s id="92:1">གང་ལ་སྐྱབས་སུ་མཆི་བར་བགྱི། </s>
</p><p id="93">
<s id="93:1">གལ་ཏེ་སྐུ་ལ་མར་མེ་སྟོང་བཙུགས་ན། </s>
</p><p id="94">
<s id="94:1">གདོན་མི་ཟ་བར་སྲོག་དང་བྲལ་ན། </s>
</p><p id="95">
<s id="95:1">ཅིའི་སླད་དུ་བྲམ་ཟེ་གཅིག་ཙམ་གྱི་ [131b.2]སླད་དུ་</s>
<s id="95:2">འཇིག་རྟེན་འདིའི་སེམས་ཅན་ཡོངས་སུ་བཏང་བར་དགོངས།</s>
</p><p id="96">
<s id="96:1">དེའི་ཚེ་ན་བཙུན་མོ་དང་། སྲས་དང་རྒྱལ་ཚབ་དང་། སླས་ལྔ་བརྒྱ་དང་། བློན་པོ་སྟོང་ཕྲག་བཅུ་སྙེད་ཀྱིས་ཐལ་མོ་སྦྱར་ནས་གསོལ་བ་བཏབ་ཀྱང་།</s>
<s id="96:2">རྒྱལ་པོ་ཡི་དམ་ལ་བརྟན་པས་མ་བཟློག་སྟེ</s>
</p><p id="97">
<s id="97:1">ནམ་ང་མངོན་ [131b.3]པར་སངས་རྒྱས་པ་ན།</s>
<s id="97:2">ཁྱོད་རྣམས་གདོན་མི་ཟ་བར་བསྒྲལ་ལོ་ཞེས་སྨྲས་པ་དང་།</s>
<s id="97:3">དེའི་ཚེ་ན་སྐྱེ་བོ་མང་པོས་རྒྱལ་པོ་དེ་ཡི་དམ་ལ་བརྟན་པར་དེ་དག་གིས་རྟོགས་ནས།</s>
</p><p id="98">
<s id="98:1">རབ་ཏུ་མི་དགའ་སྟེ། </s>
</p><p id="99">
<s id="99:1">ཆོ་ངེས་བཏབ་ནས་ས་ལ་འགྱེལ་ཏོ། །</s>
</p><p id="100">
<s id="100:1">རྒྱལ་པོ་དེའི་བསམ་པ་མ་གྱུར་ཏེ་</s>
<s id="100:2">བྲམ་ཟེ་ལ་འདི་སྐད་ [131b.4]ཅེས་སྨྲས་སོ། །</s>
</p><p id="101">
<s id="101:1">ངའི་ལུས་ལ་མར་མེ་སྟོང་གཟུག་པའི་དུས་ལ་བབ་ཀྱིས། ཕུག་ཅིག་ཅེས་བསྒོ་བ་དང་།</s>
<s id="101:2">དེས་རྒྱལ་པོའི་ལུས་ཕུག་ནས་</s>
<s id="101:3">མར་མེའི་སྙིང་པོ་སྣུམ་གྱིས་བསྐུས་པ་དང་།</s>
<s id="101:4">འཁོར་མང་པོས་དེ་ལྟར་གྱུར་པ་དེ་དག་མཐོང་ནས</s>
</p><p id="102">
<s id="102:1">རི་འགྱེལ་བ་བཞིན་དུ་ལུས་ས་ལ་བརྡབས་སོ། ། </s>
</p><p id="103">
<s id="103:1">[131b.5]དེ་ནས་རྒྱལ་པོས་བྲམ་ཟེ་ལ་སྟོན་པ་ཆེན་པོ་ཐུགས་བརྩེ་བར་དགོངས་ཏེ། </s>
</p><p id="104">
<s id="104:1">སྔར་བདག་ལ་ཆོས་བསྟན་ནས། </s>
</p><p id="105">
<s id="105:1">དེའི་འོག་ཏུ་མར་མེ་ཚུགས་ཤིག །</s>
<s id="105:2">གལ་ཏེ་ཚེའི་དུས་བྱས་ན།</s>
</p><p id="106">
<s id="106:1">ཆོས་ཐོས་པར་མི་འགྱུར་རོ་ཞེས་སྨྲས་པ་དང་།</s>
<s id="106:2">བྲམ་ཟེས་ཚིགས་སུ་བཅད་པ་འདི་དག་སྨྲས་སོ། །</s>
</p><p id="107">
<s id="107:1">རྟག་པ་ [131b.6]ཐམས་ཅད་ཟད་པར་འགྱུར། །</s>
</p><p id="108">
<s id="108:1">མཐོ་བ་དེ་ཡང་མཐར་ལྷུང་ངོ་། །</s>
</p><p id="109">
<s id="109:1">འདུ་བ་ཡོད་ན་བྲལ་བར་འོང་། །</s>
</p><p id="110">
<s id="110:1">སྐྱེ་བ་ཡོད་ན་འཆི་བར་འགྱུར། །</s>
</p><p id="111">
<s id="111:1">ཞེས་ཚིགས་སུ་བཅད་པ་འདི་སྨྲས་མ་ཐག་ཏུ།</s>
<s id="111:2">རྒྱལ་པོ་དེ་དགའ་མགུ་རངས་ཏེ།</s>
</p><p id="112">
<s id="112:1">འགྱོད་པའི་སེམས་མེད་བཞིན་དུ་</s>
<s id="112:2">འདི་སྐད་ཅེས་དམ་བཅས་སོ། །</s>
</p><p id="113">
<s id="113:1">[131b.7]བདག་ཆོས་ཚོལ་བ་འདི་ཡང་སངས་རྒྱས་སུ་བསྒྲུབ་པའི་ཕྱིར་ཏེ། </s>
</p><p id="114">
<s id="114:1">ཕྱིས་མངོན་པར་རྫོགས་པར་སངས་རྒྱས་པ་ན། </s>
</p><p id="115">
<s id="115:1">ཡེ་ཤེས་ཀྱི་འོད་ཀྱིས་སེམས་ཅན་གཏི་མུག་གིས་མདོངས་པ་རྣམས་ཤིན་ཏུ་སྣང་བར་གྱུར་ཅིག་ཅེས་ཡི་དམ་བཅས་མ་ཐག་ཏུ་གནམ་ས་ཡང་རབ་ཏུ་གཡོས་སོ། །</s>
</p><p id="116">
<s id="116:1">གནས་གཙང་མའི་རིས་ [132a.1]ཀྱི་ལྷའི་ཕོ་བྲང་གི་བར་དུ་གཡོས་པས།</s>
<s id="116:2">ལྷ་དེ་དག་ནམ་མཁའ་ལས་བབས་ཏེ།</s>
</p><p id="117">
<s id="117:1">ལུས་ཀྱིས་མཆོད་པའི་གནས་སུ་ལྷགས་སོ། །བྱང་ཆུབ་སེམས་དཔའ་དེའི་ལུས་དེ་ལྟར་ཞིག་པ་ལྷ་དེ་དག་གིས་མཐོང་ནས། སྟེང་གི་ནམ་མཁའ་ཡོངས་སུ་གང་བ་དེ་དག་ངུས་ཏེ།</s>
</p><p id="118">
<s id="118:1">ངུས་ [132a.2]པའི་མཆི་མ་ཆར་བཞིན་དུ་བབ་ནས། </s>
</p><p id="119">
<s id="119:1">ལྷ་རྫས་ཀྱི་མེ་ཏོག་ཀྱང་ཆར་བཞིན་དུ་ཕབ་སྟེ། </s>
</p><p id="120">
<s id="120:1">མཆོད་པ་བྱས་སོ། །</s>
</p><p id="121">
<s id="121:1">དེའི་ཚེ་བརྒྱ་བྱིན་ལྷའི་དབང་པོ་ཡང་རྒྱལ་པོ་གང་ན་བ་དེར་འོངས་ནས།</s>
<s id="121:2">རྣམ་པ་སྣ་ཚོགས་ཀྱིས་བསྟོད་ཅིང་བསྔགས་ཏེ།</s>
</p><p id="122">
<s id="122:1">འདི་སྐད་ཅེས་སྨྲས་སོ། །</s>
</p><p id="123">
<s id="123:1">རྒྱལ་པོ་ཆེན་པོ་འདི་ལྟར་ [132a.3]ཤིན་ཏུ་སྡུག་བསྔལ་གྱིས་གདུངས་པ་འདི་ལ་སེམས་འགྱོད་པར་མ་གྱུར་ཏམ།</s>
<s id="123:2">རྒྱལ་པོས་སྨྲས་པ། འགྱོད་པ་མེད་དོ། །</s>
</p><p id="124">
<s id="124:1">བརྒྱ་བྱིན་གྱིས་སྨྲས་པ།</s>
<s id="124:2">རྒྱལ་པོ་ཆེན་པོ་འདི་ལྟར་ལུས་འདར་ཞིང་ཉམས་མི་བདེ་བཞིན་དུ་</s>
<s id="124:3">འགྱོད་པ་མེད་ཅེས་སྨྲས་པ་འདི་</s>
<s id="124:4">ཅིས་ཡིད་ཆེས་པར་འགྱུར།</s>
</p><p id="125">
<s id="125:1">རྒྱལ་པོས་སྨྲས་ [132a.4]པ། གལ་ཏེ་བདག་ཐོག་མ་ནས་ཐ་མའི་བར་དུ་འགྱོད་པའི་སེམས་མེད་པ་ཡིན་ན། </s>
</p><p id="126">
<s id="126:1">ལུས་ཀྱི་རྨ་འདི་སྔ་མ་བཞིན་དུ་སོས་པར་གྱུར་ཅིག་ཅེས་སྨྲས་མ་ཐག་ཏུ་ལུས་སྔ་མ་ཁོ་ན་བཞིན་དུ་རྨ་མེད་པར་གྱུར་ཏོ། །</s>
</p><p id="127">
<s id="127:1">དེའི་ཚེ་དེའི་དུས་ན་རྒྱལ་པོ་དེ་ནི་སངས་རྒྱས་ལགས་ཏེ། </s>
</p><p id="128">
<s id="128:1">བཅོམ་ལྡན་འདས་སྔོན་ཡང་སེམས་ [132a.5]ཅན་གྱི་སླད་དུ་མི་བཟད་པའི་སྡུག་བསྔལ་དང་བསྔོས་ཏེ་ཆོས་བརྙེས་ན། </s>
</p><p id="129">
<s id="129:1">ད་ཅིའི་སླད་དུ་འགྲོ་བ་ཐམས་ཅད་ཆོས་ཀྱི་སྣང་བ་དང་། བྲལ་བར་ཡོངས་སུ་བཏང་སྟེ། མྱ་ངན་ལས་འདའ་བར་དགོངས།</s>
</p><p id="130">
<s id="130:1">གཞན་ཡང་བཅོམ་ལྡན་འདས་སྔོན་འདས་པའི་དུས་ན་</s>
<s id="130:2">འཛམ་བུའི་གླིང་འདིར་རྒྱལ་པོ་ [132a.6]ཆེན་པོ་བྱིང་ལིང་གར་ལི་ཞེས་བགྱི་བར་གྱུར་པ་ན།</s>
</p><p id="131">
<s id="131:1">རྒྱལ་ཕྲན་རྣམས་ལ་དབང་བགྱིད་དེ། </s>
</p><p id="132">
<s id="132:1">གྲོང་ཁྱེར་ནི་བརྒྱད་ཁྲི་བཞི་སྟོང་དང་ལྡན། </s>
</p><p id="133">
<s id="133:1">བཙུན་མོ་དང་ཕོ་བྲང་གི་སླས་ནི་སྟོང་ཕྲག་ཉི་ཤུ་མངའ་སྟེ། </s>
</p><p id="134">
<s id="134:1">རྒྱལ་ཚབ་དང་རྒྱལ་བུ་ནི་ལྔ་བརྒྱ་སྟེ། </s>
</p><p id="135">
<s id="135:1">བློན་པོ་ཆེན་པོ་སྟོང་ཕྲག་བཅུ་མངའོ། །</s>
</p><p id="136">
<s id="136:1">རྒྱལ་པོ་ [132a.7]དེ་སྙིང་རྗེ་དང་ལྡན་པས་</s>
<s id="136:2">འབངས་ཐམས་ཅད་ལ་བུ་གཅིག་པ་དང་འདྲ་བར་དགོངས་སོ། །</s>
</p><p id="137">
<s id="137:1">དེའི་ཚེ་རྒྱལ་པོ་ཆེན་པོ་དེ་དམ་པའི་ཆོས་ལ་མོས་ཤིང་དགའ་བས་</s>
<s id="137:2">བློན་པོ་ཅིག་ལ་བསྒོས་ནས་འདི་སྐད་ཅེས་བཀར་བཏགས་སོ། །</s>
</p><p id="138">
<s id="138:1">གང་སུ་ཡང་རུང་བ་ལ། མདོ་སྡེའམ་དམ་པའི་ཆོས་ཡོད་པ་</s>
<s id="138:2">བདག་ལ་ [132b.1]བསྟན་པར་གྱུར་ན།</s>
</p><p id="139">
<s id="139:1">ཅི་དང་ཅི་འདོད་པ་ཡིད་བཞིན་དུ་སྦྱིན་ནོ་ཞེས་བསྒོའོ། །</s>
<s id="139:2">དེ་ནས་བྲམ་ཟེའི་ལེའུ་ངུ་ཆུ་ཞེས་བྱ་བ་ཕོ་བྲང་གི་སྒོར་འོངས་ནས་འདི་སྐད་ཅེས་སྨྲས་སོ། །</s>
</p><p id="140">
<s id="140:1">བདག་ལ་དམ་པའི་ཆོས་ཡོད་དེ། </s>
</p><p id="141">
<s id="141:1">གང་ཐོས་པར་འདོད་པ་ལ་བསྟན་པར་བྱའོ། །ཞེས་སྨྲས་པ་</s>
</p><p id="142">
<s id="142:1">རྒྱལ་པོས་ཐོས་ [132b.2]ནས་</s>
<s id="142:2">རབ་ཏུ་དགའ་མགུ་རངས་ཏེ།</s>
</p><p id="143">
<s id="143:1">ཕྱི་རོལ་ཏུ་བསུས་ནས་</s>
<s id="143:2">རྐང་པ་ལ་མགོ་བོས་ཕྱག་འཚལ་ཏེ།</s>
</p><p id="144">
<s id="144:1">ཚིག་སྙན་པར་སྨྲས་ནས། </s>
</p><p id="145">
<s id="145:1">ཕོ་བྲང་གི་ནང་དུ་ཁྲིད་དེ། </s>
</p><p id="146">
<s id="146:1">དེ་སྟན་བཏིང་བ་ལ་བཞག་ནས་</s>
<s id="146:2">ཐལ་མོ་སྦྱར་ཏེ།</s>
</p><p id="147">
<s id="147:1">འདི་སྐད་ཅེས་སྨྲས་སོ། །</s>
</p><p id="148">
<s id="148:1">སྟོན་པ་ཆེན་པོ་བདག་ལ་དམ་པའི་ཆོས་ [132b.3]བསྟན་དུ་གསོལ། </s>
</p><p id="149">
<s id="149:1">བྲམ་ཟེས་སྨྲས་པ།</s>
<s id="149:2">བདག་གིས་ལུས་ཀུན་ཏུ་སྡུག་བསྔལ་སྣ་ཚོགས་མྱོང་ནས་ཡུན་ཡང་རིང་པོ་ཞིག་ལོན་ཏེ། གདོད་ལོབས་པས།</s>
<s id="149:3">རྒྱལ་པོ་ཆེན་པོ་ཐོས་པར་འདོད་ན། འདི་ཙམ་གྱིས་ཆོག་པ་མ་ཡིན་ནོ། །</s>
</p><p id="150">
<s id="150:1">རྒྱལ་པོས་ཐལ་མོ་སྦྱར་ཏེ། </s>
</p><p id="151">
<s id="151:1">ཅི་དང་ [132b.4]ཅི་འདོད་པ་སྨྲོས་ཤིག་དང་། སྟོན་པ་ཁྱོད་ལ་མི་ཕངས་པ་ཐམས་ཅད་འབུལ་ལོ། །</s>
<s id="151:2">བྲམ་ཟེས་སྨྲས་པ།</s>
<s id="151:3">གལ་ཏེ་ཁྱོད་ཀྱི་ལུས་ལ་ལྕགས་གཟེར་སྟོང་གིས་བཏབ་ན</s>
</p><p id="152">
<s id="152:1">ཁྱོད་ལ་ཆོས་སྦྱིན་ནོ་ཞེས་སྨྲས་པ་དང་།</s>
<s id="152:2">རྒྱལ་པོས་སྨྲས་པ།</s>
<s id="152:3">དེ་བཞིན་དུ་བགྱིའོ། །དེ་སྟེ་ [132b.5]ཞག་བདུན་ན་དངོས་པོ་འདི་དག་བསྒྲུབ་བོ་ཞེས་སྨྲས་སོ། །</s>
</p><p id="153">
<s id="153:1">དེའི་ཚེ་ན་རྒྱལ་པོ་དེས་ཕོ་ཉ་ཞིག་གླང་པོ་ཆེ་རྒྱང་གྲགས་བརྒྱད་ཁྲི་བཞི་སྟོང་སྙེད་དུ་འགྲོ་བ་ཞིག་ལ་བསྐྱོན་ཏེ། </s>
</p><p id="154">
<s id="154:1">འཛམ་བུའི་གླིང་ཀུན་ཏུ་འདི་སྐད་ཅེས་བསྒོའོ། །</s>
<s id="154:2">རྒྱལ་པོ་ཆེན་པོ་བྱིང་ལིང་གར་ལིས།</s>
<s id="154:3">དེ་སྟེ་ཞག་ [132b.6]བདུན་ན་ལུས་ལ་ལྕགས་གཟེར་སྟོང་གིས་འདེབས་སོ་ཞེས་བསྒོ་བ་དང་།</s>
<s id="154:4">བློན་པོ་དང་འགྲོ་བ་མང་པོས་ཐོས་ནས་</s>
</p><p id="155">
<s id="155:1">ཐམས་ཅད་རྒྱལ་པོའི་དྲུང་དུ་ལྷགས་ཏེ། </s>
</p><p id="156">
<s id="156:1">འདི་སྐད་ཅེས་གསོལ་ཏོ། །</s>
</p><p id="157">
<s id="157:1">བདག་ཅག་ཕྱོགས་བཞི་ན་འཁོད་པའི་འགྲོ་བ་ཐམས་ཅད་རྒྱལ་པོའི་ཡོན་ཏན་དང་། བཀའ་དྲིན་ [132b.7]གྱིས་སོ་སོ་ནས་བདེ་བ་དང་སྐྱིད་པ་ལ་ལོངས་སྤྱོད་དེ། </s>
</p><p id="158">
<s id="158:1">རྒྱལ་པོ་ཆེན་པོ་ད་བདག་གི་སླད་དུ་གསོལ་བ་བཏབ་སྟེ། </s>
</p><p id="159">
<s id="159:1">སྐུ་ལ་ལྕགས་གཟེར་སྟོང་གིས་མི་གདབ་ཏུ་གསོལ་ཞེས་གསོལ་པ།</s>
<s id="159:2">དེའི་ཚེ་ན་བཙུན་མོ་དང་། ཕོ་བྲང་གི་སླས་དང་། རྒྱལ་ཚབ་དང་། རྒྱལ་བུ་དང་། བློན་པོ་ཐམས་ [133a.1]ཅད་ཀྱིས་ཀྱང་གསོལ་བ་བཏབ་སྟེ</s>
</p><p id="160">
<s id="160:1">རྒྱལ་པོ་ཆེན་པོ་བདག་ཅག་ལ་ཐུགས་བརྩེ་བར་དགོངས་ཏེ། </s>
</p><p id="161">
<s id="161:1">མི་གཅིག་གི་སླད་དུ་སྐུ་ཚེའི་དུས་མཛད་ཅིང་འབངས་ཐམས་ཅད་སྤང་བ་མི་རིགས་སོ། །</s>
</p><p id="162">
<s id="162:1">དེ་ལ་རྒྱལ་པོས་འདི་སྐད་ཅེས་སྨྲས་སོ། །</s>
</p><p id="163">
<s id="163:1">བདག་ནི་ཡུན་རིང་པོ་ནས་ [133a.2]འཁོར་བ་ན་ལུས་གྲངས་མེད་པ་ཆུད་གསན་ཏེ། </s>
</p><p id="164">
<s id="164:1">བར་འགའ་ནི་འདོད་ཆགས་དང་། ཞེ་སྡང་དང་། གཏི་མུག་གིས་ལུས་འདི་བསད་པའི་རུས་པ་དཀར་པོ་སྤུངས་པ་ནི་རི་རབ་བས་ཀྱང་མཐོ། </s>
</p><p id="165">
<s id="165:1">མགོ་བཅད་པའི་ཁྲག་གཟགས་པ་ནི་ཆུ་ཀླུང་ལྔ་བས་ཀྱང་ཆེ། </s>
</p><p id="166">
<s id="166:1">ངུས་པའི་མཆི་མ་ནི་རྒྱ་མཚོ་ [133a.3]བཞི་བས་ཀྱང་ལྷག་སྟེ། </s>
</p><p id="167">
<s id="167:1">དེ་ལྟར་རྣམ་པ་སྣ་ཚོགས་ཀྱི་སྒོ་ནས་ལུས་སྲོག་ཆུད་གསན་ཀྱང་།</s>
<s id="167:2">ལན་འགའ་ཡང་ཆོས་ཀྱི་ཕྱིར་མ་ཡིན་ཏེ།</s>
</p><p id="168">
<s id="168:1">ད་བདག་གིས་གཟེར་བུ་བཏབ་ལ་སངས་རྒྱས་སུ་བསྒྲུབ་བོ། །</s>
<s id="168:2">ཕྱིས་མངོན་པར་སངས་རྒྱས་ནས་ཤེས་རབ་ཀྱི་རལ་གྲིས་ཁྱེད་ཀྱི་ཀུན་ནས་ཉོན་མོངས་ [133a.4]པའི་ནད་བཅད་པར་བྱེད་ན</s>
</p><p id="169">
<s id="169:1">ཅིའི་ཕྱིར་ངའི་བྱང་ཆུབ་ཀྱི་སེམས་ཀྱི་བར་དུ་གཅོད་པར་བྱེད་ཅེས་སྨྲས་པ་དང་།</s>
<s id="169:2">དེ་ནས་འཁོར་མང་པོ་རྣམས་ཀྱང་ཅང་མི་སྨྲ་བར་གྱུར་ཏོ། །</s>
</p><p id="170">
<s id="170:1">དེ་ནས་རྒྱལ་པོས་བྲམ་ཟེ་ལ་སྨྲས་པ།</s>
<s id="170:2">སྟོན་པ་ཆེན་པོ་ཐུགས་བརྩེ་བར་དགོངས་ཏེ། སྔར་ཆོས་བསྟན་ནས་</s>
<s id="170:3">དེའི་ [133a.5]འོག་ཏུ་ལྕགས་གཟེར་གྱིས་ཐོབ་ཅིག །</s>
</p><p id="171">
<s id="171:1">གལ་ཏེ་ཚེའི་དུས་བྱས་ན་ཆོས་ཐོས་པར་མི་འགྱུར་རོ་ཞེས་སྨྲས་པ་དང་།</s>
<s id="171:2">བྲམ་ཟེ་དེས་ཚིགས་སུ་བཅད་དེ་སྨྲས་པ།</s>
<s id="171:3">འདུ་བྱེད་ཐམས་ཅད་མི་རྟག་སྟེ། །</s>
</p><p id="172">
<s id="172:1">སྐྱེ་བ་ཐམས་ཅད་སྡུག་བསྔལ་བཅས། །</s>
</p><p id="173">
<s id="173:1">ཆོས་ཀུན་སྟོང་པས་བདག་པོ་མེད། །</s>
</p><p id="174">
<s id="174:1">བདག་ [133a.6]གི་བ་ཡང་ཡོད་མ་ཡིན། །</s>
</p><p id="175">
<s id="175:1">ཚིགས་སུ་བཅད་པ་འདི་སྨྲས་ནས། །</s>
</p><p id="176">
<s id="176:1">ལུས་ལ་ལྕགས་གཟེར་སྟོང་གིས་བཏབ་བོ། །</s>
<s id="176:2">དེའི་ཚེ་ན་རྒྱལ་ཕྲན་དང་། བློན་པོ་དང་། འཁོར་མང་པོ་རྣམས་ཀྱིས་དེ་ལྟ་བུར་གྱུར་པ་མཐོང་ནས།</s>
</p><p id="177">
<s id="177:1">རི་ཆེན་པོ་འགྱེལ་བ་བཞིན་དུ་ལུས་ས་ལ་བརྡབས་ཏེ། </s>
</p><p id="178">
<s id="178:1">ངུས་ [133a.7]ནས་ཅི་ཡང་མི་དྲན་པར་ས་ལ་འགྲེའོ། །</s>
<s id="178:2">དེའི་ཚེ་ན་གནམ་ས་རྣམ་པ་དྲུག་ཏུ་གཡོས་ནས།</s>
</p><p id="179">
<s id="179:1">འདོད་པའི་ཁམས་དང་། གཟུགས་ཀྱི་ཁམས་ཀྱི་ལྷ་རྣམས་ངོ་མཚར་དུ་གྱུར་ཏེ། </s>
</p><p id="180">
<s id="180:1">ཐམས་ཅད་ནམ་མཁའ་ལས་བབས་ནས། </s>
</p><p id="181">
<s id="181:1">བྱང་ཆུབ་སེམས་དཔའ་དེའི་དྲུང་དུ་ལྷགས་ཏེ།  དེ་ལྟར་ཆོས་ [133b.1]ཀྱི་ཕྱིར་སྡུག་བསྔལ་ཆེན་པོ་ལུས་ཀྱིས་མྱོང་བར་མཐོང་ནས།</s>
</p><p id="182">
<s id="182:1">ཐམས་ཅད་ངུས་ཏེ་མཆི་མ་ཆར་བཞིན་དུ་བབ་ནས་</s>
<s id="182:2">ལྷ་རྫས་ཀྱི་མེ་ཏོག་གིས་མཆོད་པར་བྱས་སོ། །</s>
</p><p id="183">
<s id="183:1">དེའི་ཚེ་བརྒྱ་བྱིན་ལྷའི་དབང་པོ་རྒྱལ་པོ་གང་ན་བ་དེར་འོངས་ནས་འདི་སྐད་ཅེས་སྨྲས་སོ། །</s>
</p><p id="184">
<s id="184:1">རྒྱལ་པོ་ཆེན་པོ་ཤིན་ཏུ་བརྩོན་འགྲུས་ [133b.2]བརྩམས་ཏེ། </s>
</p><p id="185">
<s id="185:1">སྡུག་བསྔལ་ལ་ཅི་མི་སྙམ་པ་འདི་ཆོས་ཀྱི་ཕྱིར་རམ།</s>
<s id="185:2">འོན་ཏེ་བརྒྱ་བྱིན་ནམ། འཁོར་ལོས་སྒྱུར་བའི་རྒྱལ་པོ་འདོད་དམ།</s>
<s id="185:3">འོན་ཏེ་བདུད་ཀྱི་རྒྱལ་པོའམ། ཚངས་པའི་རྒྱལ་པོའམ།</s>
<s id="185:4">དབང་ཕྱུག་ཆེན་པོ་འདོད་ཅེས་སྨྲས་པ་དང་།</s>
<s id="185:5">རྒྱལ་པོས་སྨྲས་པ།</s>
<s id="185:6">བདག་གིས་ [133b.3]བྱས་པ་འདི་ནི་ཁམས་གསུམ་གྱི་བདེ་བ་མྱོང་བར་འདོད་པ་མ་ཡིན་གྱི།</s>
<s id="185:7">བསོད་ནམས་ཅི་སྙེད་ཡོད་པ་འདི་སངས་རྒྱས་འདོད་པའི་ཕྱིར་རོ། །</s>
<s id="185:8">བརྒྱ་བྱིན་གྱིས་སྨྲས་པ།</s>
<s id="185:9">བདག་གིས་བལྟས་ན་རྒྱལ་པོའི་ལུས་འདར་ཞིང་མི་བཟོད་པ་ལ་བལྟས་ན འདི་སྐད་ཅེས་ཟེར་ཞིང་</s>
<s id="185:10">འགྱོད་པ་མེད་ [133b.4]ཅེས་སྨྲས་པ་འདི་ཅིས་ཡིད་ཆེས་པར་འགྱུར།</s>
</p><p id="186">
<s id="186:1">རྒྱལ་པོས་སྨྲས་པ།</s>
<s id="186:2">གལ་ཏེ་བདག་གིས་སྨྲས་པ་བདེན་ཏེ།</s>
</p><p id="187">
<s id="187:1">འགྱོད་པའི་སེམས་མེད་ན། </s>
</p><p id="188">
<s id="188:1">བདག་གི་ལུས་སྔ་མ་ཁོ་ན་བཞིན་དུ་རྨ་མེད་པར་གྱུར་ཅིག་ཅེས་སྨྲས་མ་ཐག་ཏུ་སྔ་མ་ཁོ་ན་བཞིན་དུ་གྱུར་ནས། </s>
</p><p id="189">
<s id="189:1">ལྷ་དང་མི་རྣམས་ [133b.5]དགའ་མགུ་རངས་པར་གྱུར་ཏོ། །</s>
</p><p id="190">
<s id="190:1">དེའི་ཚེ་ཡང་འགྲོ་བ་མང་པོ་བསྐྱབ་པའི་སླད་དུ་ཆོས་བཙལ་ན། </s>
</p><p id="191">
<s id="191:1">བཅོམ་ལྡན་འདས་ནི་ཆོས་ཀྱི་རྒྱ་མཚོ་ཡོངས་སུ་རྫོགས་ཤིང་ཡོན་ཏན་ཚད་མ་མཆིས་པ་དང་ལྡན་ན། </s>
</p><p id="192">
<s id="192:1">ཅིའི་སླད་དུ་འགྲོ་བ་མང་པོ་ཡོངས་སུ་བཏང་སྟེ། </s>
</p><p id="193">
<s id="193:1">ཆོས་ཀྱང་མི་བཤད་པར་ [133b.6]མྱ་ངན་ལས་འདའ་བར་དགོངས། </s>
</p><p id="194">
<s id="194:1">བཅོམ་ལྡན་འདས་གཞན་ཡང་སྔོན་འདས་པའི་དུས་བསྐལ་པ་ཚད་མེད་གྲངས་མེད་པའི་ཕ་རོལ་ན། </s>
</p><p id="195">
<s id="195:1">འཛམ་བུའི་གླིང་འདིར་རྒྱལ་པོ་ཆེན་པོ་ཚངས་པ་ལྷ་ཞེས་བགྱི་བ་ལ།</s>
<s id="195:2">རྒྱལ་ཚབ་དམ་གམ་ཞེས་བགྱི་བ་ཞིག་མཆིས་ཏེ། རྒྱལ་བུ་དེ་དམ་པའི་ [133b.7]ཆོས་ལ་མོས་ཤིང་དགའ་བས་དམ་པའི་ཆོས་ཕྱོགས་ཀུན་ཏུ་བཙལ་ན་ཡང་མ་རྙེད་ནས།</s>
</p><p id="196">
<s id="196:1">མྱ་ངན་གྱིས་གདུངས་ཏེ། </s>
</p><p id="197">
<s id="197:1">ཡི་མུག་པར་གྱུར་པ་ལས།</s>
<s id="197:2">དེའི་ཚེ་ན་བརྒྱ་བྱིན་ལྷའི་དབང་པོས་དེའི་བསམ་པ་ཤིན་ཏུ་ཤེས་ཤིང་རྟོགས་ནས།</s>
</p><p id="198">
<s id="198:1">བྲམ་ཟེ་ཞིག་ཏུ་སྤྲུལ་ཏེ་རྒྱལ་པོའི་ཕོ་བྲང་གི་སྒོར་ [134a.1]འོངས་ནས། </s>
</p><p id="199">
<s id="199:1">དམ་པའི་ཆོས་བདག་ལ་ཡོད་དེ་བསྟན་པར་བྱའོ་ཞེས་སྨྲས་པ་དང་།</s>
<s id="199:2">རྒྱལ་བུས་ཐོས་ནས་</s>
<s id="199:3">ཕྱི་རོལ་ནས་བསུས་ཏེ།</s>
</p><p id="200">
<s id="200:1">རྐང་པ་ལ་ཕྱག་བྱས་ནས། </s>
</p><p id="201">
<s id="201:1">ཕོ་བྲང་གི་ནང་དུ་ཁྲིད་དེ། </s>
</p><p id="202">
<s id="202:1">སྟན་བཏིང་བ་ལ་བཞག་གོ། །</s>
</p><p id="203">
<s id="203:1">རྒྱལ་བུས་ཐལ་མོ་སྦྱར་ཏེ། </s>
</p><p id="204">
<s id="204:1">སྟོན་པ་ [134a.2]ཆེན་པོ་ཐུགས་བརྩེ་བའི་སླད་དུ། དམ་པའི་ཆོས་བསྟན་དུ་གསོལ། ཞེས་སྨྲས་པ་དང་།</s>
</p><p id="205">
<s id="205:1">བྲམ་ཟེས་སྨྲས་པ།</s>
<s id="205:2">བསླབ་ཅིང་ལོབས་པ་ཡང་ཤིན་ཏུ་དཀའ་ལ།</s>
<s id="205:3">སློབ་དཔོན་གཉེར་ཞིང་ཤེས་པར་འགྱུར་བ་ཡང་སླ་བ་མ་ཡིན་པས། འདི་ཙམ་དུ་ཆོག་པར་འགྱུར་བ་མ་ཡིན་ཏེ</s>
</p><p id="206">
<s id="206:1">[134a.3]ཆོས་ཐོས་པར་འདོད་པ་ནི་</s>
<s id="206:2">རིགས་པ་མ་ཡིན་ནོ། །</s>
</p><p id="207">
<s id="207:1">རྒྱལ་བུས་སྨྲས་པ།</s>
<s id="207:2">སྟོན་པ་ཆེན་པོ་ཅི་དང་ཅི་འདོད་པ་གསུངས་ཤིག་དང་།</s>
<s id="207:3">བདག་གིས་ལུས་དང་། ཆུང་མ་དང་། བུ་ཕོའི་བར་དུ་བཞེད་ན་ཡང་ཐམས་ཅད་མི་ཕངས་ཏེ། བཀའ་བཞིན་དུ་བགྱིའོ། །</s>
</p><p id="208">
<s id="208:1">བྲམ་ཟེས་སྨྲས་པ།</s>
<s id="208:2">[134a.4]གལ་ཏེ་མེའི་དོང་ཟབས་སུ་ཁྲུ་བཅུ་པའི་ནང་མེ་མུར་གྱིས་བཀང་ལ་</s>
<s id="208:3">དེའི་ནང་དུ་མཆོངས་ཏེ་མཆོད་པ་བྱས་ན་</s>
</p><p id="209">
<s id="209:1">དམ་པའི་ཆོས་བསྟན་ཏོ་ཞེས་སྨྲས་པ་དང་།</s>
<s id="209:2">དེའི་ཚེ་ན་རྒྱལ་བུ་དེས་སློབ་དཔོན་གྱི་ལུང་བཞིན་དུ་མེ་དོང་ཆེན་པོ་བྱས་སོ། །</s>
</p><p id="210">
<s id="210:1">དེ་ནས་རྒྱལ་པོ་དང་། བཙུན་མོ་དང་། བློན་པོ་དང་། [134a.5]ཕོ་བྲང་གི་སླས་ཀྱིས་དེ་ལྟ་བུར་གྱུར་པ་དག་ཐོས་ནས། </s>
</p><p id="211">
<s id="211:1">ལུས་དང་སེམས་མི་བདེ་བར་གྱུར་ནས། </s>
</p><p id="212">
<s id="212:1">ཐམས་ཅད་རྒྱལ་བུའི་ཕོ་བྲང་དུ་ལྷགས་ནས། </s>
</p><p id="213">
<s id="213:1">རྒྱལ་བུ་ལ་ཡང་གསོལ་བ་བཏབ། </s>
</p><p id="214">
<s id="214:1">བྲམ་ཟེ་ལ་ཡང་ཀུན་གྱིས་ནན་གྱིས་བསྐོར་ནས། </s>
</p><p id="215">
<s id="215:1">བཙུན་པ་ཐུགས་རྗེ་བར་དགོངས་ཏེ། </s>
</p><p id="216">
<s id="216:1">བདག་ [134a.6]ཅག་གི་སླད་དུ་</s>
<s id="216:2">རྒྱལ་བུ་འདི་མེའི་དོང་དུ་མཆོང་བར་མི་མཛད་དུ་གསོལ།</s>
</p><p id="217">
<s id="217:1">འཁོར་རམ། ཆུང་མའམ། བུ་མོའམ། བདག་གི་ལུས་བཞེད་ན་ ཡང་འབུལ་ལོ་ཞེས་གསོལ་པ་དང་།</s>
<s id="217:2">བྲམ་ཟེས་སྨྲས་པ།</s>
<s id="217:3">བདག་གིས་ནན་གྱིས་མི་བྱར་མི་རུང་བ་ནི་མེད་ཀྱིས་རྒྱལ་བུས་ཅིར་ [134a.7]བརྩམས་པར་ཟད་དེ</s>
</p><p id="218">
<s id="218:1">གལ་ཏེ་དེ་ལྟར་ནུས་ན་ནི།</s>
<s id="218:2">ཆོས་བསྟན་པར་ཡང་བྱ།</s>
</p><p id="219">
<s id="219:1">ཅི་མི་ནུས་ན་ནི་ཆོས་ཀྱང་མི་བསྟན་ཏོ་ཞེས་སྨྲས་སོ། །</s>
</p><p id="220">
<s id="220:1">འཁོར་རྣམས་ཀྱིས་ཀྱང་དེའི་དམ་བཅས་པ་བརྟན་པར་ཤེས་ཤིང་རྟོགས་ནས་ཅང་མི་སྨྲའོ། །</s>
</p><p id="221">
<s id="221:1">དེའི་ཚེ་རྒྱལ་པོས་ཀྱང་ཕོ་ཉ་ཞིག །</s>
<s id="221:2">གླང་པོ་ཆེ་རྒྱང་ [134b.1]གྲགས་བརྒྱ་སྟོང་དུ་འགྲོ་བ་ཞིག་བསྐྱོན་ཏེ།</s>
</p><p id="222">
<s id="222:1">འཛམ་བུའི་གླིང་ཀུན་ཏུ་བཏང་ནས། </s>
</p><p id="223">
<s id="223:1">རྒྱལ་ཚབ་ད་མ་གམ། དེ་སྟེ་ཞག་བདུན་ན་ཆོས་འདོད་པའི་ཕྱིར་</s>
<s id="223:2">མེའི་དོང་དུ་མཆོང་གིས།</s>
<s id="223:3">ཁྱེད་མཐོང་བར་འདོད་ན་</s>
</p><p id="224">
<s id="224:1">མྱུར་དུ་ཤོག་ཤིག་ཅེས་བསྒོའོ། །</s>
<s id="224:2">དེའི་ཚེ་རྒྱལ་ཕྲན་དང་། འབངས་མང་པོ་ [134b.2]དག་ངུ་ཞིང་ཉམ་ཆུང་བདག་ཀྱང་གཅིག་གིས་གཅིག་ཁྲིད་དེ</s>
</p><p id="225">
<s id="225:1">རྒྱལ་བུའི་ཐད་དུ་ལྷགས་ནས།</s>
</p><p id="226">
<s id="226:1">པུས་མོ་གཡས་པའི་ལྷ་ང་ས་ལ་བཙུགས་ཏེ།  ཐལ་མོ་སྦྱར་ནས་</s>
<s id="226:2">ཐམས་ཅད་ཀྱིས་ཚིག་འཐུན་པར་འདི་སྐད་ཅེས་སྨྲས་སོ། །</s>
</p><p id="227">
<s id="227:1">བདག་ཅག་ནི་རྒྱལ་བུ་ཁྱོད་ལ་བརྟེན་ཏེ། </s>
</p><p id="228">
<s id="228:1">བདག་ [134b.3]ཅག་གི་ཕ་མ་དང་འདྲ་བ་</s>
<s id="228:2">ཁྱོད་མེ་དོང་དུ་མཆོང་ན།</s>
</p><p id="229">
<s id="229:1">འབངས་འདི་དག་ཐམས་ཅད་ལ་མགོན་སྐྱབས་དང་། གནས་མེད་པར་འགྱུར་གྱི་མི་འགའ་ཙམ་གྱི་ཕྱིར།</s>
<s id="229:2">འབངས་ཐམས་ཅད་ཀྱི་དཔུང་གཉེན་མེད་པར་མ་མཛད་ཅེས་གསོལ་པ་དང་།</s>
<s id="229:3">དེ་ནས་རྒྱལ་བུས་མི་མང་པོ་དེ་དག་ལ་འདི་ [134b.4]སྐད་ཅེས་བསྒོའོ། །</s>
<s id="229:4">ང་ནི་ཡུན་རིང་པོ་ནས་འཁོར་བར་འཁོར་བ་ན།</s>
</p><p id="230">
<s id="230:1">ལུས་གྲངས་མེད་པ་ཞིག་འཕོས་པར་གྱུར་ཏེ། </s>
</p><p id="231">
<s id="231:1">མིའི་ནང་དུ་སྐྱེས་པ་ན། </s>
</p><p id="232">
<s id="232:1">འདོད་པས་ཆོག་མི་ཤེས་པས་གཅིག་ལ་གཅིག་འཚེ་ཞིང་གནོད་པར་གྱུར་ཏོ། །</s>
</p><p id="233">
<s id="233:1">མཐོ་རིས་ཀྱི་ལྷར་སྐྱེས་པ་ན་ཡང་ལྷའི་ཚེ་ཟད་པ་ན། </s>
</p><p id="234">
<s id="234:1">འདོད་ [134b.5]པ་དང་བྲལ་བའི་སྡུག་བསྔལ་མྱོང་ངོ་། །</s>
</p><p id="235">
<s id="235:1">སེམས་ཅན་དམྱལ་བར་སྐྱེས་པ་ན་ཡང་</s>
<s id="235:2">མེར་ཚིག་པ་དང་།</s>
<s id="235:3">ཟངས་སུ་བསྐོལ་བ་དང་།</s>
<s id="235:4">རལ་གྲི་དང་མཚོན་ཆས་དམྱལ་ཞིང་གཏུབས་པ་དང་།</s>
<s id="235:5">གདུག་པའི་ཆུ་ལ་འབོག་པ་དང་།</s>
<s id="235:6">རལ་གྲིའི་སོ་ལ་འཛེག་ཅིང་</s>
<s id="235:7">ཉིན་གཅིག་ལ་ཡང་ཚེ་འཕོས་པ་ [134b.6]གྲངས་མེད་པ་ཞིག་མྱོང་སྟེ</s>
</p><p id="236">
<s id="236:1">ན་བ་དང་འཆི་བའི་སྡུག་བསྔལ་རུས་པ་ལ་ཐུག་པ་</s>
<s id="236:2">བརྗོད་ཀྱིས་མི་ལང་བ་ཞིག་མྱོང་ངོ་། །</s>
</p><p id="237">
<s id="237:1">ཡི་དགས་སུ་སྐྱེས་པ་ན་ཡང་།</s>
<s id="237:2">ལུས་ཀྱིས་མི་བཟོད་པའི་སྡུག་བསྔལ་རྣམ་པ་སྣ་ཚོགས་མྱོང་ངོ་། །</s>
</p><p id="238">
<s id="238:1">དུད་འགྲོའི་སྐྱེ་གནས་སུ་ནི་ལུས་ཉིད་ཆུད་གཟན་དུ་གྱུར་ཏེ། </s>
</p><p id="239">
<s id="239:1">ཁལ་ལྕི་ [134b.7]བ་བཀལ་ནས་རྩྭ་ལས་མི་ཟ་བའི་སྡུག་བསྔལ་བཟོད་པར་དཀའ་བ་མྱོང་བས།</s>
<s id="239:2">ལུས་དང་སྲོག་ཆུད་གསན་ཀྱང་། དམ་པའི་ཆོས་ཀྱི་ཕྱིར་དགེ་བའི་སེམས་ཅུང་ཟད་ཙམ་ཡང་བསྐྱེད་མ་མྱོང་བས།</s>
<s id="239:3">ད་ནི་ལུས་བཙོག་པ་དམན་པ་འདི་ཆོས་ཀྱི་ཕྱིར་མཆོད་པ་བྱེད་ཀྱིས།</s>
<s id="239:4">བདག་གི་བླ་ན་མེད་པའི་ [135a.1]བྱང་ཆུབ་ཏུ་སེམས་བསྐྱེད་པའི་བར་དུ་གཅོད་པའི་ལས་མ་བྱེད་ཅིག །</s>
</p><p id="240">
<s id="240:1">བདག་ནི་སངས་རྒྱས་སུ་བསྒྲུབ་པའི་ཕྱིར། ལུས་འདི་ཡོངས་སུ་གཏོང་སྟེ། </s>
</p><p id="241">
<s id="241:1">ནམ་མངོན་པར་སངས་རྒྱས་ནས། </s>
</p><p id="242">
<s id="242:1">ཁྱོད་ལ་ཆོས་ཀྱི་སྐུ་སྦྱིན་པར་བྱའོ་ཞེས་སྨྲས་པ་དང་།</s>
<s id="242:2">འཁོར་མང་པོ་ཡང་མི་ [135a.2]སྨྲ་བར་གྱུར་ཏོ། །</s>
</p><p id="243">
<s id="243:1">དེའི་ཚེ་ན་རྒྱལ་བུ་དེ་མེ་དོང་གི་ཁར་འགྲེང་ནས། </s>
</p><p id="244">
<s id="244:1">བྲམ་ཟེ་དེ་ལ་འདི་སྐད་ཅེས་གསོལ་ཏོ། །</s>
</p><p id="245">
<s id="245:1">སྟོན་པ་ཆེན་པོ་བདག་ལ་སྔར་དམ་པའི་ཆོས་སྟོན་ཅིག །</s>
</p><p id="246">
<s id="246:1">གལ་ཏེ་ཚེའི་དུས་བྱས་ན་ཆོས་མི་ཐོས་སོ་ཞེས་གསོལ་པ་དང་།</s>
<s id="246:2">བྲམ་ཟེ་དེས་ཚིགས་སུ་བཅད་པ་འདི་དག་སྨྲས་ [135a.3]སོ། །</s>
</p><p id="247">
<s id="247:1">བྱམས་པའི་སེམས་ནི་གོམས་པར་བྱ། །</s>
</p><p id="248">
<s id="248:1">ཞེ་སྡང་ཁྲོ་བའི་འདུ་ཤེས་སྤངས། །</s>
</p><p id="249">
<s id="249:1">སྙིང་རྗེ་ཆེན་པོས་སེམས་ཅན་སྐྱོབས། །</s>
</p><p id="250">
<s id="250:1">ཀུན་ལ་སྙིང་བརྩེ་མཆི་མ་གཟགས། །</s>
<s id="250:2">དགའ་བ་ཆེན་པོ་གོམས་པར་བྱ། །</s>
</p><p id="251">
<s id="251:1">གཞན་ལའང་བདག་དང་འཐུན་པའི་ཆོས། །</s>
<s id="251:2">བྱང་ཆུབ་སེམས་ཀྱིས་ [135a.4]བསྐྱབ་པ་ནི། །</s>
<s id="251:3">བྱང་ཆུབ་སེམས་དཔའི་སྤྱོད་པར་ལྡན། །</s>
</p><p id="252">
<s id="252:1">ཞེས་ཚིགས་སུ་བཅད་པ་འདི་སྨྲས་མ་ཐག་ཏུ་མེ་དོང་དུ་མཆོངས་པ་ལས།</s>
<s id="252:2">བརྒྱ་བྱིན་དང་ཚངས་པའི་རྒྱལ་པོས་ལག་པ་ཡ་རེ་ནས་ཟིན་ཏེ།</s>
</p><p id="253">
<s id="253:1">འདི་སྐད་ཅེས་སྨྲས་སོ། །</s>
</p><p id="254">
<s id="254:1">འཛམ་བུའི་གླིང་གི་འགྲོ་བ་ཐམས་ཅད་ནི་</s>
<s id="254:2">རྒྱལ་པོ་ཁྱོད་ཀྱི་ [135a.5]བཀའ་དྲིན་གྱིས་མི་བདེ་བའི་བག་མེད་ན་</s>
<s id="254:3">ད་མེ་དོང་དུ་མཆོང་ན།</s>
</p><p id="255">
<s id="255:1">འབངས་ཐམས་ཅད་ཀྱི་ཕ་མ་ཚེ་འཕོས་པ་དང་འདྲ་བས།</s>
<s id="255:2">ཅིའི་ཕྱིར་འགྲོ་བ་ཐམས་ཅད་ཡོངས་སུ་བཏང་སྟེ། མེ་དོང་དུ་མཆོང་ཞེས་སྨྲས་པ་དང་།</s>
<s id="255:3">རྒྱལ་བུ་དེས་ལྷའི་རྒྱལ་པོ་དང་འཁོར་མང་པོ་ལ་བལྟས་ཏེ།</s>
</p><p id="256">
<s id="256:1">ཁྱོད་ཀྱིས་ [135a.6]བདག་བླ་ན་མེད་པའི་བྱང་ཆུབ་ཏུ་སེམས་བསྐྱེད་པའི་བར་དུ་གཅོད་པའི་ལས་མ་བྱེད་ཅིག་ཅེས་སྨྲས་པ་དང་།</s>
<s id="256:2">ཐམས་ཅད་ཅང་མི་སྨྲ་བ་དང་།</s>
<s id="256:3">དེ་མ་ཐག་ཏུ་མེ་དོང་དུ་མཆོངས་སོ། །</s>
</p><p id="257">
<s id="257:1">དེའི་ཚེ་གནམ་ས་རབ་ཏུ་གཡོས་སོ། །</s>
</p><p id="258">
<s id="258:1">བར་སྣང་གི་ལྷ་རྣམས་ཀྱང་ངུས་ནས་མཆི་མ་ཆར་བཞིན་བབ་བོ། །</s>
<s id="258:2">[135a.7]མེ་དོང་དེ་ཡང་མེ་ཏོག་གི་རྫིང་བུར་གྱུར་ཏོ། །</s>
</p><p id="259">
<s id="259:1">རྒྱལ་བུ་དེ་ཡང་པད་མའི་སྟེང་དུ་འདུག་པར་གྱུར་ནས། </s>
</p><p id="260">
<s id="260:1">ལྷ་ཐམས་ཅད་ཀྱིས་མེ་ཏོག་གི་ཆར་པུས་མོ་ནུབ་པ་ཙམ་དུ་ཕབ་བོ། །</s>
<s id="260:2">དེའི་ཚེ་དེའི་དུས་ན་རྒྱལ་པོ་ཚངས་པ་ལྷ་ནི། རྒྱལ་པོ་ཡབ་ཟས་གཙང་མ་ལགས་སོ། །</s>
<s id="260:3">དེའི་ཚེ་དེའི་དུས་ན་ [135b.1]དེའི་མ་ནི་ཡུམ་ལྷ་མཛེས་ལགས་སོ། །</s>
<s id="260:4">དེའི་ཚེ་དེའི་དུས་ན་རྒྱལ་བུ་རྒྱལ་ཚབ་དེ་ནི་བཅོམ་ལྡན་འདས་ལགས་སོ། །</s>
<s id="260:5">བཅོམ་ལྡན་འདས་དེའི་ཚེ་དེའི་དུས་ན་ཡང་། འགྲོ་བ་མང་པོ་བསྐྱབ་པའི་སླད་དུ་ཆོས་བཙལ་ན།</s>
</p><p id="261">
<s id="261:1">ད་ཡོངས་སུ་རྫོགས་པར་གྱུར་པ་ན། </s>
</p><p id="262">
<s id="262:1">ཅིའི་སླད་དུ་ཤིན་ཏུ་གདུང་བར་ [135b.2]གྱུར་པའི་སེམས་ཅན་མང་པོ་ལ་ཆོས་ཀྱི་ཆར་མི་འབེབས་པར་མྱ་ངན་ལས་འདས་པར་དགོངས། </s>
</p><p id="263">
<s id="263:1">བཅོམ་ལྡན་འདས་གཞན་ཡང་བསྐལ་པ་གྲངས་མེད་ཚད་མེད་པ་འདས་པའི་ཕ་རོལ་ན། </s>
</p><p id="264">
<s id="264:1">དེའི་ཚེ་དེའི་དུས་ན་ཡུལ་བཱ་རཱ་ཎ་སཱི་འདིར་དྲང་སྲོང་ལྔ་བརྒྱ་ཞིག་གནས་ཏེ། </s>
</p><p id="265">
<s id="265:1">དྲང་སྲོང་དེ་དག་གིས་སྟོན་པ་ [135b.3]ཨུད་པ་ལ་ཞེས་བྱ་བ་དེ་དམ་པའི་ཆོས་སློབ་ཅིང་</s>
<s id="265:2">བསྒོམ་པ་ལ་དགའ་བས་ཀུན་ཏུ་རྒྱུ་ཞིང་།</s>
<s id="265:3">སུ་ལ་དམ་པའི་ཆོས་ཡོད་པ་དེ་བདག་ལ་སྨྲ་ན</s>
</p><p id="266">
<s id="266:1">ཅི་དང་ཅི་འདོད་པ་ཡིད་བཞིན་དུ་སྦྱིན་ཞིང་དེའི་གཡོག་བྱའོ་ཞེས་བྱ་བར་བསྒྲགས་པ་དང་།</s>
<s id="266:2">བྲམ་ཟེ་ཞིག་དེར་འོངས་ནས་ དེ་ལ་འདི་སྐད་ཅེས་སྨྲས་ [135b.4]སོ། །</s>
</p><p id="267">
<s id="267:1">བདག་ལ་དམ་པའི་ཆོས་ཡོད་དེ། </s>
</p><p id="268">
<s id="268:1">ཐོས་པར་འདོད་ན་བསྟན་པར་བྱའོ་ཞེས་སྨྲས་པ་དང་།</s>
<s id="268:2">དྲང་སྲོང་དེས་ཐོས་ནས་ཐལ་མོ་སྦྱར་ཏེ། འདི་སྐད་ཅེས་གསོལ་ཏོ། །</s>
</p><p id="269">
<s id="269:1">བདག་ལ་ཐུགས་བརྩེ་བའི་སླད་དུ་དམ་པའི་ཆོས་བསྟན་དུ་གསོལ། ཞེས་སྨྲས་པ་དང་།</s>
</p><p id="270">
<s id="270:1">བྲམ་ཟེ་དེས་སྨྲས་པ།</s>
<s id="270:2">[135b.5]ཆོས་ལོབས་པ་ཡང་ཤིན་ཏུ་དཀའ་སྟེ།</s>
</p><p id="271">
<s id="271:1">སྡུག་བསྔལ་མང་པོ་མྱོང་བས་ཆོས་ལོབས་པ་ཡིན་གྱིས། འདི་ཙམ་གྱིས་ཆོས་ཐོས་པར་འདོད་པར་རིགས་པ་མ་ཡིན་ནོ། །</s>
</p><p id="272">
<s id="272:1">ཁྱོད་སྙིང་ནས་ཐོས་པར་འདོད་ན། </s>
</p><p id="273">
<s id="273:1">ཁོ་བོས་བསྒོ་བ་བཞིན་དུ་བྱོས་ཤིག །</s>
<s id="273:2">དྲང་སྲོང་གིས་སྨྲས་པ།</s>
<s id="273:3">སྟོན་པ་ [135b.6]ཆེན་པོའི་བཀའ་བཞིན་དུ་མི་འགལ་བར་བགྱིའོ། །ཞེས་སྨྲས་པ་དང་།</s>
</p><p id="274">
<s id="274:1">དེ་ལ་འདི་སྐད་ཅེས་བསྒོའོ། །</s>
<s id="274:2">གལ་ཏེ་ཁྱོད་ཀྱི་པགས་པ་བཤུས་ཏེ་ཤོག་ཤོག་ཏུ་བྱས་ལ།</s>
<s id="274:3">རུས་པ་ནི་སྨྱུ་གུར་བྱས།</s>
</p><p id="275">
<s id="275:1">ཁྲག་ནི་སྣག་ཙར་བྱས་ཏེ། </s>
</p><p id="276">
<s id="276:1">ངས་བསྟན་པའི་ཆོས་ཡི་གེར་བྲིས་ན། </s>
</p><p id="277">
<s id="277:1">ཁྱོད་ལ་ཆོས་ [135b.7]བསྟན་ཏོ། །ཞེས་སྨྲས་སོ། །</s>
</p><p id="278">
<s id="278:1">དེ་ནས་དྲང་སྲོང་དེས་དེ་སྐད་ཅེས་སྨྲས་པ་ཐོས་ནས།</s>
</p><p id="279">
<s id="279:1">རབ་ཏུ་དགའ་མགུ་རངས་ཏེ། </s>
</p><p id="280">
<s id="280:1">དེ་བཞིན་གཤེགས་པའི་བསྟན་པ་ལ་བཀུར་སྟིར་བྱ་བའི་ཕྱིར།</s>
<s id="280:2">པགས་པ་བཤུས་ནས་ཤོག་ཤོག་ཏུ་བྱས།</s>
</p><p id="281">
<s id="281:1">རུས་པ་ནི་སྨྱུ་གུར་བྱས། </s>
</p><p id="282">
<s id="282:1">ཁྲག་ལ་སྣག་ཙར་བྱས་ནས། </s>
</p><p id="283">
<s id="283:1">[136a.1]དུས་ལ་བབ་ཀྱི་མྱུར་དུ་གསུངས་ཤིག་ཅེས་སྨྲས་པ་དང་།</s>
<s id="283:2">བྲམ་ཟེས་ཚིགས་སུ་བཅད་པ་འདི་དག་སྨྲས་སོ། །</s>
</p><p id="284">
<s id="284:1">ལུས་ཀྱི་སྤྱོད་པ་རབ་བསྡམས་ཤིང་། །</s>
<s id="284:2">སྲོག་གཅོད་རྐུ་དང་གཡེམ་མི་བྱ། །</s>
</p><p id="285">
<s id="285:1">ཕྲ་མ་བརྫུན་དང་ཚིག་རྩུབ་དང་། །</s>
<s id="285:2">འཁྱལ་བ་སྨྲ་བར་མི་བྱའོ། །</s>
</p><p id="286">
<s id="286:1">འདོད་པ་ [136a.2]རྣམས་ལ་མི་ཆགས་ཤིང་། །</s>
<s id="286:2">ཞེ་སྡང་སེམས་ཀྱང་མེད་པར་བྱ། །</s>
</p><p id="287">
<s id="287:1">ངན་པར་བལྟ་བ་ཀུན་སྤངས་ན། །</s>
</p><p id="288">
<s id="288:1">བྱང་ཆུབ་སེམས་དཔའི་སྤྱོད་པའོ། །</s>
</p><p id="289">
<s id="289:1">ཞེས་ཚིགས་སུ་བཅད་པ་འདི་དག་སྨྲས་མ་ཐག་ཏུ།</s>
<s id="289:2">ཡི་གེར་བྲིས་ནས་འཛམ་བུའི་གླིང་ཀུན་ཏུ་བསྒྲགས་ཏེ། མི་མང་པོ་ཐམས་ཅད་ཀྱིས་དེ་ལ་ [136a.3]སློབ་ཅིང་ཅི་ལྟར་བསྟན་པ་བཞིན་དུ་ནན་ཏན་བྱེད་དུ་བཅུག་གོ། །</s>
</p><p id="290">
<s id="290:1">བཅོམ་ལྡན་འདས་དེའི་ཚེ་དེའི་དུས་ན་ཡང་། སེམས་ཅན་མང་པོའི་སླད་དུ་ཆོས་ཚོལ་བ་ལ་འགྱོད་པའི་ཐུགས་མི་མངའ་ན། </s>
</p><p id="291">
<s id="291:1">ད་ཅིའི་སླད་དུ་ཆོས་ཀྱང་མ་བསྟན་པར་ཐམས་ཅད་ཡོངས་སུ་བཏང་སྟེ། </s>
</p><p id="292">
<s id="292:1">མྱ་ངན་ལས་འདའ་བར་ [136a.4]དགོངས། </s>
</p><p id="293">
<s id="293:1">བཅོམ་ལྡན་འདས་གཞན་ཡང་སྔོན་འདས་པའི་བསྐལ་པ་གྲངས་མ་མཆིས་ཚད་མ་མཆིས་པའི་ཕ་རོལ་ན། </s>
</p><p id="294">
<s id="294:1">འཛམ་བུའི་གླིང་འདིར་རྒྱལ་པོ་ཤི་བི་ཞེས་བགྱི་བ་ཞིག་བྱུང་བ་དང་། རྒྱལ་པོ་དེ་བཞུགས་པའི་ཕོ་བྲང་ནི་དེ་བ་བརྟ་ཞེས་བགྱི་སྟེ། </s>
</p><p id="295">
<s id="295:1">འབྱོར་པ། བདེ་བ། ལོ་ལེགས་པ། [136a.5]ལོངས་སྤྱོད་དཔག་ཏུ་མེད་པ་དང་ལྡན་ནོ། །</s>
</p><p id="296">
<s id="296:1">དེའི་ཚེ་ན་རྒྱལ་པོ་དེ་འཛམ་བུའི་གླིང་འདི་ལ་དབང་མཛད་དེ། </s>
</p><p id="297">
<s id="297:1">རྒྱལ་ཕྲན་ནི་བརྒྱད་ཁྲི་བཞི་སྟོང་།</s>
<s id="297:2">ལྗོངས་ནི་སྟོང་ཕྲག་དྲུག་ཅུའི་ནང་ན།</s>
</p><p id="298">
<s id="298:1">གྲོང་ཁྱེར་ཁྲི་ཕྲག་བརྒྱད་ཅུ་དང་།</s>
<s id="298:2">བཙུན་མོ་དང་ཕོ་བྲང་གི་སླས་སྟོང་ཕྲག་ཉི་ཤུ་དང་།</s>
<s id="298:3">རྒྱལ་བུ་ལྔ་ [136a.6]བརྒྱ་ཙམ་དང་། བློན་པོ་ཆེན་པོ་སྟོང་ཕྲག་བཅུ་མངའ་བ་ལ་དབང་མཛད་དེ།</s>
</p><p id="299">
<s id="299:1">ཐམས་ཅད་ལ་བྱམས་པ་དང་། སྙིང་རྗེས་མ་ཁྱབ་པ་མེད་དོ། །</s>
</p><p id="300">
<s id="300:1">དེའི་ཚེ་ན་བརྒྱ་བྱིན་ལྷའི་དབང་པོ་ལུས་ཀྱི་ཡོན་ཏན་ལྔ་དང་བྲལ་ཏེ། </s>
</p><p id="301">
<s id="301:1">ཚེའི་དུས་བྱེད་དུ་ཉེ་བས་ཤིན་ཏུ་མི་དགའ་སྟེ། </s>
</p><p id="302">
<s id="302:1">མྱ་ངན་བྱེད་པ་བི་ཤྭ་ཀརྨས་ [136a.7]མཐོང་ནས། </s>
</p><p id="303">
<s id="303:1">བརྒྱ་བྱིན་ལ་ཅིའི་སླད་དུ་མྱ་ངན་མཛད་ཅིང་མི་དགྱེས་ཅེས་གསོལ་བ་དང་།</s>
<s id="303:2">བརྒྱ་བྱིན་གྱིས་སྨྲས་པ།</s>
<s id="303:3">ང་ནི་ཚེའི་དུས་བྱེད་དུ་ཉེ་བས་ཚེ་འཕོས་པའི་ལྟས་མངོན་དུ་བྱུང་ན</s>
</p><p id="304">
<s id="304:1">འཇིག་རྟེན་འདིར་སངས་རྒྱས་ཀྱི་ཆོས་ནི་ནུབ་པར་གྱུར་ཏེ། </s>
</p><p id="305">
<s id="305:1">བྱང་ཆུབ་སེམས་དཔའ་ཡང་འཇིག་རྟེན་ན་མི་ [136b.1]བཞུགས་ན། </s>
</p><p id="306">
<s id="306:1">ཁོ་བོ་གང་ལ་སྐྱབས་སུ་འགྲོ་བ་མི་ཤེས་པས་</s>
<s id="306:2">མྱ་ངན་བྱེད་དོ། །</s>
</p><p id="307">
<s id="307:1">བི་ཤྭ་ཀརྨས་སྨྲས་པ།</s>
<s id="307:2">ལྷའི་དབང་པོ་འཛམ་བུའི་གླིང་ན་རྒྱལ་པོ་ཆེན་པོ་བྱང་ཆུབ་སེམས་དཔའི་སྤྱད་པ་སྤྱོད་པ་ཤི་བི་ཞེས་བྱ་བ་ཞིག་བཞུགས་ཏེ།</s>
</p><p id="308">
<s id="308:1">ཤིན་ཏུ་ཡི་དམ་ལ་བརྟན་ཞིང་བརྩོན་འགྲུས་བརྩམས་ [136b.2]པས་</s>
<s id="308:2">གདོན་མི་ཟ་བར་མངོན་པར་འཚང་རྒྱ་སྟེ།</s>
</p><p id="309">
<s id="309:1">དེ་ལ་སྐྱབས་སུ་སོང་ན་གདོན་མི་ཟ་བར་དཔུང་གཉེན་དུ་འགྱུར་ཏེ།  བགེགས་ལས་རྣམ་པར་ཐར་བར་འགྱུར་རོ། །</s>
<s id="309:2">བརྒྱ་བྱིན་གྱིས་སྨྲས་པ།</s>
<s id="309:3">གལ་ཏེ་བྱང་ཆུབ་སེམས་དཔའ་ཡིན་ན།</s>
</p><p id="310">
<s id="310:1">སྔར་བགམ་དགོས་ཀྱིས་སད་དུ་འདོང་ངོ་། ། </s>
</p><p id="311">
<s id="311:1">[136b.3]ཁྱོད་ཀྱིས་ནི་ཕུག་རོན་ཞིག་ཏུ་སྤྲུལ་ཅིག །</s>
</p><p id="312">
<s id="312:1">ང་ནི་ཁྲ་བཞིན་དུ་སྤྲུལ་ཏེ། </s>
</p><p id="313">
<s id="313:1">མགྱོགས་པར་ཁྱོད་ཀྱི་ཕྱི་བཞིན་དུ་འོང་གི་རྒྱལ་པོ་དེ་གང་ན་བཞུགས་པར་སོང་ལ།</s>
<s id="313:2">སྐྱབས་བཙལ་ནས་བགམ་སྟེ། དེ་སྒྱུ་ཡོད་དམ། བདེན་པ་རྟོགས་པར་འགྱུར་རོ། །</s>
<s id="313:3">བི་ཤྭ་ཀརྨས་སྨྲས་པ།</s>
<s id="313:4">ལྷའི་དབང་པོ་ [136b.4]སྐྱེས་བུ་ཆེན་པོ་བྱང་ཆུབ་སེམས་དཔའ་ལ་འཚེ་བ་མི་ཤའི་མཆོད་པའི་རིགས་ཀྱིས།</s>
<s id="313:5">ཤིན་ཏུ་དཀའ་བའི་དངོས་པོ་འདི་ལྟ་བུས་གཙེ་བའི་མི་རིགས་སོ་ཞེས་སྨྲས་པ་དང་།</s>
<s id="313:6">བརྒྱ་བྱིན་ལྷའི་དབང་པོས་ཚིགས་སུ་བཅད་པ་འདི་དག་སྨྲས་སོ། །</s>
</p><p id="314">
<s id="314:1">བདག་ནི་དེ་ལ་ངན་སེམས་མིན། །</s>
</p><p id="315">
<s id="315:1">གསེར་ལྟར་ [136b.5]སད་ནས་མངོན་པར་འགྱུར། །</s>
</p><p id="316">
<s id="316:1">བདེན་པ་རྟོགས་པར་འདོད་པ་ན། ། བྱང་ཆུབ་སེམས་དཔའ་སད་པར་བྱ། །</s>
</p><p id="317">
<s id="317:1">ཞེས་ཚིགས་སུ་བཅད་པ་དེ་སྐད་སྨྲས་ནས། </s>
</p><p id="318">
<s id="318:1">བི་ཤྭ་ཀརྨ་ནི་ཕུག་རོན་དུ་སྤྲུལ། </s>
</p><p id="319">
<s id="319:1">བརྒྱ་བྱིན་ནི་ཁྲ་རུ་སྤྲུལ། </s>
</p><p id="320">
<s id="320:1">ཕུག་རོན་གྱི་ཕྱི་བཞིན་དུ་འབྲངས་ཏེ། </s>
</p><p id="321">
<s id="321:1">བཟུང་ལ་ཐུག་པ་ལྟར་ [136b.6]བྱས་པ་དང་།</s>
<s id="321:2">ཕུག་རོན་སྐྲག་དངངས་ནས།</s>
</p><p id="322">
<s id="322:1">རྒྱལ་པོའི་མཆན་ཁུང་དུ་ཞུགས་ཏེ། </s>
</p><p id="323">
<s id="323:1">རྒྱལ་པོ་ལ་སྲོག་གི་སྐྱབས་གསོལ་ཏོ། །</s>
</p><p id="324">
<s id="324:1">ཁྲ་ཡང་མོད་ལ་ཕྱིན་ཏེ། </s>
</p><p id="325">
<s id="325:1">ཕོ་བྲང་གི་དྲུང་གང་ན་བ་དེར་འདུག་ནས། </s>
</p><p id="326">
<s id="326:1">རྒྱལ་པོ་ལ་འདི་སྐད་ཅེས་གསོལ་ཏོ། །</s>
</p><p id="327">
<s id="327:1">ཕུག་རོན་འདི་ནི་བདག་གི་ཟས་ལགས་ཏེ། </s>
</p><p id="328">
<s id="328:1">[136b.7]འདིར་རྒྱལ་པོ་ལ་བབས་ཀྱིས་མྱུར་དུ་བདག་ལ་སྩོལ་ཅིག །</s>
</p><p id="329">
<s id="329:1">བདག་ནི་བཀྲེས་པས་རབ་ཏུ་ཉེན་ཏོ་ཞེས་སྨྲས་པ་དང་།</s>
<s id="329:2">རྒྱལ་པོས་སྨྲས་པ།</s>
<s id="329:3">ཁོ་བོས་ནི་གང་བདག་ལ་སྐྱབས་སུ་འོངས་སོ་ཅོག་ལ་ཕྱིར་མི་གཏོང་བར་དམ་བཅས་པས། འདི་ཡང་མི་སྦྱིན་ནོ་ཞེས་སྨྲས་པ་དང་།</s>
<s id="329:4">ཡང་ [137a.1]ཁྲས་སྨྲས་པ།</s>
<s id="329:5">རྒྱལ་པོས་གསུངས་པ་ལྟར་ཐམས་ཅད་ཀྱི་སྐྱབས་མཛད་དོ་ཞེ་ན།</s>
</p><p id="330">
<s id="330:1">གལ་ཏེ་བདག་གི་ཟས་མི་སྩལ་ན་བདག་ཀྱང་འཚོ་བ་དང་བྲལ་ན། </s>
</p><p id="331">
<s id="331:1">ཅི་བདག་ཀྱང་ཐམས་ཅད་ཀྱི་ནང་དུ་མ་གཏོགས་སམ།</s>
<s id="331:2">རྒྱལ་པོས་སྨྲས་པ།</s>
<s id="331:3">ཁྱོད་ལ་ཤ་གཞན་ཞིག་སྦྱིན་ན་ཟའམ།</s>
</p><p id="332">
<s id="332:1">[137a.2]ཁྲས་སྨྲས་པ།</s>
<s id="332:2">བདག་ནི་གསར་དུ་བཀུམ་པའི་ཤ་རློན་པ་མཆིས་ན་འཚལ་ལོ་ཞེས་སྨྲས་པ་དང་།</s>
</p><p id="333">
<s id="333:1">རྒྱལ་པོ་དེས་འདི་སྙམ་དུ་བསམས་སོ། །</s>
</p><p id="334">
<s id="334:1">བདག་གིས་གསར་དུ་བསད་པའི་ཤ་རློན་པ་ཞིག་སྦྱར་ན་ནི།</s>
<s id="334:2">གཅིག་བསད་དེ་གཅིག་གསོ་བར་རིགས་པ་མ་ཡིན་ཏེ།</s>
</p><p id="335">
<s id="335:1">དོན་མེད་དོ་སྙམ་དུ་ [137a.3]བསམས་ནས་ཡང་འདི་སྙམ་དུ་སེམས་སོ། །</s>
</p><p id="336">
<s id="336:1">བདག་འབའ་ཞིག་གིས་ལུས་མ་གཏོགས་པར་</s>
<s id="336:2">གཞན་ཅི་ཙམ་སྲོག་དང་བཅས་པས་</s>
<s id="336:3">ཐམས་ཅད་ནི་སྲོག་ཕངས་སོ་</s>
<s id="336:4">སྙམ་བསམས་ནས།</s>
</p><p id="337">
<s id="337:1">གྲི་རྣོན་པོ་ཐོགས་ནས་</s>
<s id="337:2">བརླའི་ཤ་བཅད་ནས་</s>
<s id="337:3">ཁྲ་ལ་བྱིན་ཏེ།</s>
</p><p id="338">
<s id="338:1">ཕུག་རོན་གྱི་སྲོག་བླུས་སོ། །</s>
</p><p id="339">
<s id="339:1">ཁྲས་ [137a.4]སྨྲས་པ།</s>
<s id="339:2">རྒྱལ་པོ་ཁྱོད་སྦྱིན་བདག་དུ་གྱུར་ཏེ།</s>
</p><p id="340">
<s id="340:1">ཐམས་ཅད་ལ་སྙོམས་ན། </s>
</p><p id="341">
<s id="341:1">བདག་བྱ་ཆུང་ངུ་ཞིག་ལགས་ཀྱང་</s>
<s id="341:2">སྙོམས་པར་མཛད་འཚལ་བས།</s>
<s id="341:3">གལ་ཏེ་ཕུག་རོན་གྱི་སྲོག་བླུ་ན་</s>
<s id="341:4">སྲང་གིས་བཙལ་ཏེ། མཉམ་པར་མཛད་དུ་གསོལ་ཞེས་སྨྲས་པ་དང་།</s>
<s id="341:5">རྒྱལ་པོས་སྲང་ལོང་ཤིག་ [137a.5]ཅེས་བཀའ་སྩལ་ཏེ།</s>
</p><p id="342">
<s id="342:1">སྲང་གི་ཁུ་ལེར་ནི་ཕུག་རོན་བཞག ། སྲང་གི་གཞིར་ནི་ཤ་བཅད་དེ་སྤུངས་ན།</s>
</p><p id="343">
<s id="343:1">བརླའི་ཤ་ཟད་ཀྱང་ཕུག་རོན་བས་ཡང་ངོ་། །</s>
</p><p id="344">
<s id="344:1">ཕྲག་པ་གཉིས་དང་། རྩིབ་ལོགས་གཡས་གཡོན་དང་།</s>
<s id="344:2">ལུས་ཀྱི་ཤ་ཟད་པར་བཅད་ཀྱང་།</s>
<s id="344:3">ཕུག་རོན་དང་མཉམ་པར་མ་གྱུར་ [137a.6]ནས།</s>
</p><p id="345">
<s id="345:1">རྒྱལ་པོ་ཉིད་བཞེངས་ཏེ། </s>
</p><p id="346">
<s id="346:1">སྲང་གི་ནང་དུ་འགྲོ་བར་གཟས་པ་ལས་ཉམས་ཀྱིས་མ་ནུས་ཏེ། </s>
</p><p id="347">
<s id="347:1">ས་ལ་འགྱེལ་ནས་བརྒྱལ་ལོ། །</s>
<s id="347:2">དེ་ནས་རིང་ཞིག་ལོན་པ་དང་། དྲན་པར་གྱུར་ནས།</s>
</p><p id="348">
<s id="348:1">བདག་གི་སེམས་ལ་འདི་སྐད་ཅེས་སྨད་དོ། །</s>
</p><p id="349">
<s id="349:1">ཐོག་མ་མེད་པའི་དུས་ནས་</s>
<s id="349:2">ཁྱོད་ཀྱིས་མ་ནུས་ [137a.7]ནས།</s>
</p><p id="350">
<s id="350:1">ཁམས་གསུམ་དུ་འཁོར་ཞིང་</s>
<s id="350:2">སྡུག་བསྔལ་སྣ་ཚོགས་མྱོང་བར་གྱུར་ཀྱང་།</s>
<s id="350:3">བསོད་ནམས་ཀྱི་ཚོགས་སུ་མ་གྱུར་ཏོ། །</s>
</p><p id="351">
<s id="351:1">བརྩོན་འགྲུས་བརྩམས་པའི་དུས་ལ་བབ་སྟེ། </s>
</p><p id="352">
<s id="352:1">ལེ་ལོ་བྱ་བའི་དུས་མ་ཡིན་ནོ་</s>
<s id="352:2">ཞེས་རྣམ་པ་སྣ་ཚོགས་ཀྱི་སྒོ་ནས་བརྒྱད་བཀག་སྟེ།</s>
</p><p id="353">
<s id="353:1">དེ་ནས་འབད་འབུངས་ནས་ [137b.1]སྲང་གི་གཞིའི་ནང་དུ་ཕྱིན་པ་དང་།</s>
<s id="353:2">ད་ནི་ལེགས་སོ་ཞེས་རབ་ཏུ་དགའ་བའི་སེམས་སྐྱེས་སོ། །</s>
</p><p id="354">
<s id="354:1">དེའི་ཚེ་གནམ་ས་རྣམ་པ་དྲུག་ཏུ་གཡོས་ནས། </s>
</p><p id="355">
<s id="355:1">ལྷ་རྣམས་ཀྱི་ཕོ་བྲང་ཡང་འགུལ་ཞིང་ལྡེག་པར་གྱུར་ཏེ། </s>
</p><p id="356">
<s id="356:1">གཟུགས་ཀྱི་ཁམས་ཀྱི་ལྷ་མན་ཅད་ལྷགས་ནས་</s>
<s id="356:2">སྟེང་གི་བར་སྣང་ལ་འཁོད་ [137b.2]དོ། ། བྱང་ཆུབ་སེམས་དཔས་ཤིན་ཏུ་དཀའ་བ་སྤྱད་ཅིང་</s>
<s id="356:3">ལུས་དང་གཏན་མ་རུང་བར་བྱས་ཏེ།</s>
</p><p id="357">
<s id="357:1">ཆོས་ཀྱི་ཕྱིར་</s>
<s id="357:2">ལུས་དང་སྲོག་ལ་མི་ལྟ་བར་</s>
<s id="357:3">གྱུར་པའི་དངོས་པོ་དེ་དག་མཐོང་ནས།</s>
</p><p id="358">
<s id="358:1">མཆི་མ་ཆར་བཞིན་དུ་ཟག་ཅིང་ངུས་ཏེ། </s>
</p><p id="359">
<s id="359:1">ལྷ་རྫས་ཀྱི་མེ་ཏོག་ཆར་བཞིན་དུ་བབ་ནས་མཆོད་པ་བྱས་སོ། ། </s>
</p><p id="360">
<s id="360:1">[137b.3]དེའི་ཚེ་བརྒྱ་བྱིན་གྱིས་སྔོན་གྱི་ལུས་སུ་བསྒྱུར་ཏེ། </s>
</p><p id="361">
<s id="361:1">རྒྱལ་པོ་ལ་འདི་སྐད་ཅེས་སྨྲས་སོ། །</s>
</p><p id="362">
<s id="362:1">རྒྱལ་པོས་འདི་ལྟ་བུའི་ཤིན་ཏུ་དཀའ་བ་མཛད་པ་འདིས་ཅི་ཞིག་བཞེད། </s>
</p><p id="363">
<s id="363:1">འཁོར་ལོས་སྒྱུར་བའི་རྒྱལ་པོ་བཞེད་དམ། བརྒྱ་བྱིན་ནམ། བདུད་ཀྱི་རྒྱལ་པོའམ།</s>
<s id="363:2">ཁམས་གསུམ་གྱི་དབང་པོ་བཞེད་ [137b.4]དམ། ཅི་ཞིག་བཞེད་ཅེས་སྨྲས་པ་དང་།</s>
<s id="363:3">བྱང་ཆུབ་སེམས་དཔས་སྨྲས་པ།</s>
<s id="363:4">བདག་འདོད་པ་ནི་</s>
<s id="363:5">ཁམས་གསུམ་གྱི་ཆེ་བ་ཅན་གྱི་ལོངས་སྤྱོད་འདོད་པ་མ་ཡིན་ཏེ</s>
</p><p id="364">
<s id="364:1">བསོད་ནམས་ཅི་བྱེད་ཀྱང་བླ་ན་མེད་པའི་བྱང་ཆུབ་འདོད་དོ་ཞེས་སྨྲས་པ་དང་།</s>
<s id="364:2">བརྒྱ་བྱིན་གྱིས་སྨྲས་པ།</s>
<s id="364:3">འདི་ལྟར་ལུས་ [137b.5]ཞིག་ཅིང་མ་རུང་བར་བྱས་ཏེ།</s>
</p><p id="365">
<s id="365:1">རུས་པ་ལ་ཐུག་པའི་སྡུག་བསྔལ་མྱོང་བར་གྱུར་པ་འདི་ལ་མི་འགྱོད་དམ་ཞེས་སྨྲས་པ་དང་།</s>
<s id="365:2">རྒྱལ་པོས་འགྱོད་པ་མེད་དོ་ཞེས་སྨྲས་སོ། །</s>
</p><p id="366">
<s id="366:1">བརྒྱ་བྱིན་གྱིས་སྨྲས་པ།</s>
<s id="366:2">འགྱོད་པ་མེད་ཅེས་སྨྲས་མོད་ཀྱིས།</s>
<s id="366:3">དེ་ལྟར་ལུས་འདར་ཞིང་རྡག་ལ་དབུགས་ཆད་པ་ཙམ་དུ་ [137b.6]སྨྲ་ཡང་མི་ནུས་པ་ལ་བལྟས་ན</s>
</p><p id="367">
<s id="367:1">འགྱོད་པ་མེད་པར་</s>
<s id="367:2">ཅིས་ཡིད་ཆེས་པར་འགྱུར།</s>
</p><p id="368">
<s id="368:1">རྒྱལ་པོས་སྨྲས་པ།</s>
<s id="368:2">བདག་ཐོག་མ་ནས་ཐ་མའི་བར་དུ་བ་སྤུའི་ཉག་མ་ཙམ་གྱི་འགྱོད་པའི་སེམས་མེད་ན།</s>
</p><p id="369">
<s id="369:1">བདག་ཅི་དང་ཅི་འདོད་པ་གདོན་མི་ཟ་བར་འགྱུར་ཏེ། </s>
</p><p id="370">
<s id="370:1">སྨྲས་པའི་ཚིག་འདི་བདེན་ན་བདེན་པའི་ [137b.7]ཚིག་སྨྲས་པས།</s>
<s id="370:2">བདག་གི་ལུས་འདི་སྔ་མཁོ་བཞིན་དུ་རྨ་མེད་པར་གྱུར་ཅིག་ཅེས་སྨྲས་མ་ཐག་ཏུ་</s>
<s id="370:3">རྒྱལ་པོའི་ལུས་སྔོན་བས་ཀྱང་ལྷག་པར་བཟང་པོར་གྱུར་ཏེ</s>
</p><p id="371">
<s id="371:1">ལྷ་དང་མིའི་འཇིག་རྟེན་དུ་བཅས་པ་ཐམས་ཅད་དགའ་མགུ་རངས་ནས།  ངོ་མཚར་རྨད་དུ་གྱུར་ཏོ། །</s>
</p><p id="372">
<s id="372:1">དེའི་ཚེ་དེའི་དུས་ན།  རྒྱལ་ [138a.1]པོ་ཤི་བི་ནི་ད་ལྟར་སངས་རྒྱས་ལགས་ཏེ།</s>
</p><p id="373">
<s id="373:1">བཅོམ་ལྡན་འདས་སྔོན་འདས་པའི་དུས་ན་ཡང་། སེམས་ཅན་མང་པོའི་སླད་དུ། སྐུ་ཚེ་ལ་མ་གཟིགས་ན། </s>
</p><p id="374">
<s id="374:1">ད་བཅོམ་ལྡན་འདས་ཆོས་ཀྱི་རྒྱ་མཚོ་ནི་ཡོངས་སུ་རྫོགས། </s>
</p><p id="375">
<s id="375:1">ཆོས་ཀྱི་རྒྱལ་མཚན་དག་བསྒྲེངས།</s>
<s id="375:2">ཆོས་ཀྱི་རྔ་ཡང་རབ་ཏུ་ [138a.2]བརྡུངས།</s>
<s id="375:3">ཆོས་ཀྱི་སྒྲོན་མ་ཡང་རབ་ཏུ་གསལ་བར་མཛད་དེ།</s>
</p><p id="376">
<s id="376:1">ཕན་པ་དང་བདེ་བའི་དོན་མཛད་པའི་དུས་ལ་བབ་ན། </s>
</p><p id="377">
<s id="377:1">ཅིའི་སླད་དུ་ཆོས་ཀྱང་མ་བསྟན་པར་སེམས་ཅན་ཐམས་ཅད་ཡོངས་སུ་བཏང་སྟེ། </s>
</p><p id="378">
<s id="378:1">མྱ་ངན་ལས་འདའ་བར་དགོངས། </s>
</p><p id="379">
<s id="379:1">དེའི་ཚེ་ན་ཚངས་པའི་རྒྱལ་པོས་དེ་བཞིན་གཤེགས་ [138a.3]པའི་སྤྱན་སྔར་</s>
<s id="379:2">ཐལ་མོ་སྦྱར་ཏེ།</s>
</p><p id="380">
<s id="380:1">དེ་བཞིན་གཤེགས་པས་སྔོན་གྱི་སྐུ་ཚེ་ལ་ཆོས་ཅི་ལྟར་བཙལ་བ་དང་།</s>
<s id="380:2">སེམས་ཅན་གྱི་སླད་དུ་དབུ་སྟོང་ཙམ་ཡང་བཏང་བར་གྱུར་ཏོ། །</s>
</p><p id="381">
<s id="381:1">ཞེས་བསྟོད་ཅིང་བསྔགས་པ་བྱས་སོ། །</s>
</p><p id="382">
<s id="382:1">དེའི་ཚེ་བཅོམ་ལྡན་འདས་ཀྱིས་ཚངས་པའི་རྒྱལ་པོས་གསོལ་པ་བཞིན་ [138a.4]དུ་གནང་བར་མཛད་ནས། </s>
</p><p id="383">
<s id="383:1">ཡུལ་བཱ་རཱ་ཎ་སཱི་ན་རི་དགས་ལ་མི་འཇིགས་པ་བྱིན་པའི་གནས་སུ་གཤེགས་ནས། </s>
</p><p id="384">
<s id="384:1">ཆོས་ཀྱི་འཁོར་ལོ་བསྐོར་ཏོ། །</s>
</p><p id="385">
<s id="385:1">དེ་ལྟར་ཆོས་ཀྱི་འཁོར་ལོ་བསྐོར་བས་</s>
<s id="385:2">དཀོན་མཆོག་གསུམ་ཡང་འཇིག་རྟེན་ན་མངོན་སུམ་དུ་གྱུར་ཏོ། །</s>
</p><p id="386">
<s id="386:1">དེའི་ཚེ་དེ་སྐད་ཅེས་གསུངས་ནས་ལྷ་ [138a.5]དང་། མི་དང་། ཀླུ་དང་། གནོད་སྦྱིན་དང་། ལྷ་མ་ཡིན་སྡེ་བརྒྱད་ལ་སྩོགས་པ་ཐམས་ཅད་མངོན་པར་དགའ་ནས་</s>
</p><p id="387">
<s id="387:1">རྗེས་སུ་སྤྱོད་དོ། །</s>
</p><p id="388">
<s id="388:1">དཔེ་སྣ་ཚོགས་བསྟན་པའི་ལེའུ་སྟེ་དང་པོའོ།། །།</s>
</p><p id="389">
<s id="389:1">འདི་སྐད་བདག་གིས་ཐོས་པའི་དུས་གཅིག་ན། </s>
</p><p id="390">
<s id="390:1">བཅོམ་ལྡན་འདས་མཉན་དུ་ཡོད་པ་ན་ [138a.6]</s>
<s id="390:2">རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</s>
</p><p id="391">
<s id="391:1">དེའི་ཚེ་བཅོམ་ལྡན་འདས་</s>
<s id="391:2">བསོད་སྙོམས་ཀྱི་དུས་ལ་བབ་ནས།</s>
</p><p id="392">
<s id="392:1">ཤམ་ཐབས་དང་ཆོས་གོས་བགོས་ནས་ལྷུང་བཟེད་བསྣམས་ཏེ། </s>
</p><p id="393">
<s id="393:1">ཀུན་དགའ་བོ་དང་</s>
<s id="393:2">བསོད་སྙོམས་ལ་གཤེགས་སོ། །</s>
</p><p id="394">
<s id="394:1">དེའི་ཚེ་ན་ [138a.7]གྲོང་ཁྱེར་དེ་ན་རྒན་མོ་ཞིག་ལ་</s>
<s id="394:2">བུ་རྟག་ཏུ་རྐུ་བ་གཉིས་ཤིག་ཡོད་དེ།</s>
</p><p id="395">
<s id="395:1">ནོར་བདག་གིས་ཟིན་ནས་</s>
<s id="395:2">ཞལ་ཆེ་བའི་མདུན་དུ་ཁྲིད་དེ།</s>
</p><p id="396">
<s id="396:1">ཁྲིམས་དང་སྦྱར་ནས་བསད་པ་ལ་ཐུག་ནས། </s>
</p><p id="397">
<s id="397:1">རིགས་ངན་སྐྲག་སྟེ་གསོད་པའི་གནས་སུ་ཁྲིད་པ་ལས།</s>
<s id="397:2">བཅོམ་ལྡན་འདས་རྒྱང་མ་ནས་གཤེགས་པ་རྒན་མོ་མ་ [138b.1]སྨད་གསུམ་གྱིས་མཐོང་ནས།</s>
</p><p id="398">
<s id="398:1">སངས་རྒྱས་གཤེགས་པའི་ཕྱོགས་སུ་ཕྱག་འཚལ་ནས། </s>
</p><p id="399">
<s id="399:1">ལྷའི་ནང་ན་གཙོ་བོ་ཐུགས་བརྩེ་བར་དགོངས་ཏེ། </s>
</p><p id="400">
<s id="400:1">བདག་གི་བུ་འགུམ་པ་ལ་ཐུག་པ་འདིའི་སྐྱབས་མཛད་དུ་གསོལ་ཞེས་སྨྲས་པ།</s>
<s id="400:2">བཅོམ་ལྡན་འདས་ཀྱིས་གསན་ནས། དེ་བཞིན་གཤེགས་པ་ [138b.2]ཐུགས་རྗེ་ཆེན་པོས་དེ་དག་ལ་ཐུགས་བརྩེ་བར་དགོངས་ཏེ།</s>
</p><p id="401">
<s id="401:1">དེ་དག་གི་སྲོག་བསྐྱབ་པའི་སླད་དུ་བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་ཏེ། </s>
</p><p id="402">
<s id="402:1">རྒྱལ་པོ་ལ་གསོལ་བ་འདེབས་སུ་བཏང་བ་དང་།</s>
<s id="402:2">རྒྱལ་པོས་ཀྱང་བཅོམ་ལྡན་འདས་ཀྱི་བཀའ་བཞིན་དུ་དེ་དག་བཏང་ངོ་། །</s>
</p><p id="403">
<s id="403:1">དེ་ [138b.3]དག་བཅོམ་ལྡན་འདས་ཀྱི་བཀའ་དྲིན་དྲན་ཞིང་རབ་ཏུ་དགའ་བ་སྐྱེས་ནས། </s>
</p><p id="404">
<s id="404:1">བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་།</s>
<s id="404:2">ཞབས་ལ་སྤྱི་བོས་ཕྱག་འཚལ་ནས་ཐལ་མོ་སྦྱར་ཏེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
</p><p id="405">
<s id="405:1">བཅོམ་ལྡན་འདས་ཀྱི་བཀའ་དྲིན་ཆེན་པོས་བདག་ [138b.4]ཅག་གི་ཚེ་སྲོག་ལྷག་མ་ཙམ་ཞིག་ལུས་པར་གྱུར་ན། </s>
</p><p id="406">
<s id="406:1">ལྷའི་གཙོ་བོ་ཐུགས་བརྩེ་བར་དགོངས་ཏེ། </s>
</p><p id="407">
<s id="407:1">བདག་ཅག་ལ་ཆོས་རབ་ཏུ་འབྱུང་བར་ཅི་གནང་ཞེས་གསོལ་བ་དང་།</s>
<s id="407:2">བཅོམ་ལྡན་འདས་ཀྱིས་ལེགས་པར་འོངས་སོ་ཞེས་བཀའ་སྩལ་པ་ན།</s>
</p><p id="408">
<s id="408:1">སྐྲ་དང་ཁ་སྤུ་རང་བྱི་སྟེ། </s>
</p><p id="409">
<s id="409:1">གོས་ཀྱང་ངུར་སྨྲིག་ཏུ་ [138b.5]གྱུར་ཏོ། །</s>
</p><p id="410">
<s id="410:1">དེ་དག་ཤིན་ཏུ་དང་བའི་སེམས་བརྟན་པར་གྱུར་ནས། </s>
</p><p id="411">
<s id="411:1">བཅོམ་ལྡན་འདས་ཀྱིས་ཅི་རིགས་པའི་ཆོས་བསྟན་ནས་</s>
<s id="411:2">རྡུལ་དང་དྲི་མ་ཟད་དེ།</s>
</p><p id="412">
<s id="412:1">དགྲ་བཅོམ་པར་གྱུར་ཏོ། །</s>
</p><p id="413">
<s id="413:1">དེའི་མ་རྒན་མོ་དེ་ཡང་ཆོས་ཐོས་པས་</s>
<s id="413:2">ལན་ཅིག་ཕྱིར་མི་ལྡོག་པར་གྱུར་ཏོ། །</s>
</p><p id="414">
<s id="414:1">དེའི་ཚེ་ཀུན་དགའ་བོས་</s>
<s id="414:2">དེ་ལྟ་ [138b.6]བུའི་དངོས་པོ་ངོ་མཚར་ཆེ་བ་དག་མཐོང་ནས།</s>
</p><p id="415">
<s id="415:1">དེ་བཞིན་གཤེགས་པའི་ཡོན་ཏན་དེ་སྙེད་ཅིག་མངའོ་ཞེས་བསྔགས་ཏེ། </s>
</p><p id="416">
<s id="416:1">ཡང་འདི་སྙམ་དུ་</s>
<s id="416:2">རྒན་མོ་མ་སྨད་གསུམ་པོ་འདིས་སྔོན་ལེགས་པ་ཅི་ཞིག་བགྱིས་ན།</s>
</p><p id="417">
<s id="417:1">ད་ལྟར་བཅོམ་ལྡན་འདས་དང་ཕྲད་དེ། </s>
</p><p id="418">
<s id="418:1">ཉེས་པ་ཆེན་པོ་ལས་ཀྱང་ཐར་ལ།</s>
<s id="418:2">[138b.7]མྱ་ངན་ལས་འདས་པའི་བདེ་བ་ཐོབ་ནས་</s>
</p><p id="419">
<s id="419:1">ལུས་གཅིག་གིས་ཕན་པ་དང་།</s>
<s id="419:2">བདེ་བའི་དོན་ཐོབ་པ་ལེགས་སོ་སྙམ་དུ་བསམ་པ་དང་།</s>
<s id="419:3">བཅོམ་ལྡན་འདས་ཀྱིས་མཁྱེན་ནས་ ཀུན་དགའ་བོ་ལ་འདི་སྐད་ཅེས་བཀའ་སྩལ་ཏོ། །</s>
</p><p id="420">
<s id="420:1">མ་སྨད་གསུམ་པོ་འདི་ནི་</s>
<s id="420:2">ངས་ད་ལྟར་འདི་འབའ་ཞིག་གི་དུས་སུ་གསོས་ [139a.1]པར་མ་ཟད་ཀྱི།</s>
<s id="420:3">སྔོན་འདས་པའི་དུས་ན་ཡང་ངའི་བཀའ་དྲིན་གྱིས་གསོས་སོ། །</s>
</p><p id="421">
<s id="421:1">ཀུན་དགའ་བོས་གསོལ་པ།</s>
<s id="421:2">བཅོམ་ལྡན་འདས་སྔོན་འདས་པའི་དུས་ན་ཡང་མ་སྨད་གསུམ་པོ་འདི་དག་ཅི་ལྟར་གསོས་པ་བཅོམ་ལྡན་འདས་ཀྱིས་བསྟན་དུ་གསོལ།</s>
</p><p id="422">
<s id="422:1">[139a.2]བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
<s id="422:2">སྔོན་འདས་པའི་དུས་བསྐལ་པ་གྲངས་མེད་པའི་ཕ་རོལ་ན།</s>
</p><p id="423">
<s id="423:1">འཛམ་བུའི་གླིང་འདི་ན་</s>
<s id="423:2">རྒྱལ་པོ་ཤིང་རྟ་ཆེན་པོ་ཞེས་བྱ་བ་ཞིག་ཡོད་དེ་</s>
<s id="423:3">རྒྱལ་པོ་དེས་རྒྱལ་ཕྲན་ལྔ་སྟོང་སྙེད་ལ་དབང་བྱེད་དོ། །</s>
</p><p id="424">
<s id="424:1">རྒྱལ་པོ་དེ་ལ་སྲས་གསུམ་ [139a.3]མངའ་སྟེ། </s>
</p><p id="425">
<s id="425:1">རབ་ནི་སྒྲ་ཆེན་པོ་ཞེས་བྱའོ། །</s>
</p><p id="426">
<s id="426:1">འབྲིང་པོ་ནི་ལྷ་ཆེན་པོ་ཞེས་བྱའོ། །</s>
</p><p id="427">
<s id="427:1">ཐ་ཆུངས་ནི་སེམས་ཅན་ཆེན་པོ་ཞེས་བྱ་སྟེ། </s>
</p><p id="428">
<s id="428:1">སྲས་ཐ་ཆུངས་དེ་ཆུང་ངུ་ནས་བྱམས་པ་དང་སྙིང་རྗེར་ལྡན་ཏེ། </s>
</p><p id="429">
<s id="429:1">ཐམས་ཅད་ལ་བུ་གཅིག་པ་དང་འདྲའོ། །</s>
</p><p id="430">
<s id="430:1">དེའི་ཚེ་རྒྱལ་པོ་དེ་བློན་པོ་དང་བཅས། </s>
</p><p id="431">
<s id="431:1">བཙུན་ [139a.4]མོ་དང་སྲས་སུ་བཅས་ཏེ། </s>
</p><p id="432">
<s id="432:1">ཕྱི་རོལ་ཏུ་འཆག་ཅིང་དོང་བ་ལས།</s>
<s id="432:2">ཅུང་ཟད་ཅིག་ངལ་བསོ་བའི་བར་དུ་</s>
<s id="432:3">སྲས་གསུམ་པོ་ཚལ་གྱི་ནང་དུ་སོང་བ་ལས།</s>
<s id="432:4">སྟག་མོ་ཞིག་བུ་བྱུང་ནས་</s>
</p><p id="433">
<s id="433:1">ཞག་དུ་མ་ལོན་པ་བཀྲེས་ཤིང་སྐོམ་པས་ཉེན་ཏེ</s>
</p><p id="434">
<s id="434:1">ཕྱིར་ཡང་བུ་ཟོས་ལ་ཐུག་པ་ཞིག་མཐོང་ནས། </s>
</p><p id="435">
<s id="435:1">རྒྱལ་ [139a.5]བུ་ཐ་ཆུངས་ཀྱིས་ཕུ་བོ་གཉིས་ལ་སྨྲས་པ།</s>
<s id="435:2">སྟག་མོ་འདི་ནི་ཤིན་ཏུ་སྡུག་བསྔལ་གྱིས་གཟིར་ཏེ།</s>
</p><p id="436">
<s id="436:1">ཉམ་ཆུང་ལ་རིད་པས་ཤི་ལ་ཐུག་པ་འདི་ལྟ་བུ།</s>
<s id="436:2">བུ་བྱུང་མ་ཐག་པ་ཡང་ཟོས་སུ་འདོད་དོ་ཞེས་སྨྲས་པ་དང་།</s>
<s id="436:3">ཕུ་བོ་གཉིས་ཀྱིས་ཁྱོད་ཟེར་བ་བདེན་ནོ་ཞེས་ཟེར་རོ། །</s>
<s id="436:4">ནུ་བོས་ཡང་ཕུ་བོ་ [139a.6]གཉིས་ལ་སྨྲས་པ།</s>
<s id="436:5">སྟག་མོ་འདིས་ཟས་སུ་ཅི་ཟ་ཞེས་དྲིས་ན</s>
</p><p id="437">
<s id="437:1">ཕུ་བོ་གཉིས་ཀྱིས་སྨྲས་པ།</s>
<s id="437:2">འདི་བསད་མ་ཐག་པའི་ཤ་རློན་པ་དང་། ཁྲག་དྲོན་མོས་དེའི་ཡིད་ཚིམ་པར་འགྱུར་རོ་ཞེས་སྨྲས་སོ། ། ཡང་སྨྲས་སོ། །</s>
</p><p id="438">
<s id="438:1">ཡང་སྨྲས་པ།</s>
<s id="438:2">གང་སུ་ཡང་རུང་སྟེ་དེ་ལྟ་བུའི་དངོས་པོས་འདིའི་སྲོག་སྐྱབས་ཏེ།</s>
</p><p id="439">
<s id="439:1">[139a.7]མི་ཉམས་པར་བྱེད་ནུས་པ་ཡོད་དམ།</s>
<s id="439:2">ཕུ་བོ་གཉིས་ཀྱིས་སྨྲས་པ།</s>
<s id="439:3">དེ་ནི་ཤིན་ཏུ་ཡང་དཀའ་བས་མེད་དོ། །</s>
</p><p id="440">
<s id="440:1">དེ་ནས་རྒྱལ་བུ་ཐ་ཆུངས་དེས་ཡིད་ལ་འདི་སྙམ་དུ་བསམས་སོ། །</s>
</p><p id="441">
<s id="441:1">བདག་ཡུན་རིང་པོ་ནས་འཁོར་བ་ན་འཁོར་ཞིང་།</s>
<s id="441:2">ལུས་སྲོག་གྲངས་མེད་པ་ཞིག་ཆུད་གསན་ཏེ།</s>
</p><p id="442">
<s id="442:1">[139b.1]བར་འགའ་ནི་འདོད་ཆགས་ཀྱི་ཕྱིར།</s>
<s id="442:2">བར་འགའ་ནི་ཞེ་སྡང་གི་ཕྱིར།</s>
<s id="442:3">བར་འགའ་ནི་གཏི་མུག་གི་ཕྱིར།</s>
<s id="442:4">ལུས་བཏང་ཡང་ཆོས་ཀྱི་ཕྱིར་བསོད་ནམས་ཀྱི་ཞིང་དང་། ལན་འགའ་ཡང་མ་ཕྲད་པའི་ལུས་འདི་ཅི་རུང་སྙམ་བསམས་ནས</s>
</p><p id="443">
<s id="443:1">གསུམ་ཀར་འགྲོགས་ཏེ་སོང་བ་ལས།</s>
<s id="443:2">རིང་པོར་མ་ [139b.2]ཕྱིན་པར་ཕུ་བོ་གཉིས་ལ་འདི་སྐད་ཅེས་སྨྲས་སོ། །</s>
</p><p id="444">
<s id="444:1">མཆེད་གཉིས་སྔར་གཤེགས་ཤིག་དང་།</s>
<s id="444:2">བདག་དོན་ཞིག་གཉེར་ཏེ།</s>
</p><p id="445">
<s id="445:1">སླད་བཞིན་པར་མཆིའོ། །</s>
<s id="445:2">ཞེས་སྨྲས་སོ། །</s>
</p><p id="446">
<s id="446:1">ལམ་དེ་ཉིད་དུ་ཞུགས་ཏེ་</s>
<s id="446:2">སྟག་མོའི་ཚང་གང་ན་ཡོད་པར་མྱུར་དུ་སོང་ནས།</s>
</p><p id="447">
<s id="447:1">སྟག་མོའི་དྲུང་དུ་ཉལ་བ་དང་།</s>
<s id="447:2">སྟག་ [139b.3]མོ་ཁ་ཐམས་པས་ཟ་མ་ནུས་སོ། །</s>
</p><p id="448">
<s id="448:1">དེའི་ཚེ་རྒྱལ་བུས་ཤིང་གི་ཚལ་པ་རྣོན་པོས་ལུས་ལ་ཁྲག་ཕྱུང་ནས། </s>
</p><p id="449">
<s id="449:1">སྟག་མོ་ལ་བལྡག་ཏུ་བཅུག་པ་དང་།</s>
<s id="449:2">ཁ་ཡང་ཕྱེས་ནས་ལུས་ཀྱི་ཤ་མ་ལུས་པར་ཟོས་སོ། །</s>
</p><p id="450">
<s id="450:1">ཕུ་བོ་གཉིས་ཀྱིས་བལྟས་ན། </s>
</p><p id="451">
<s id="451:1">རིང་ཞིག་ཏུ་མ་འོངས་པས།</s>
<s id="451:2">ཕྱིར་རྗེས་བཞིན་དུ་ [139b.4]ཚོལ་དུ་དོང་བ་ལས་</s>
<s id="451:3">སྔར་སྨྲས་པའི་ཚུལ་བརྟགས་ན་</s>
</p><p id="452">
<s id="452:1">གདོན་མི་ཟ་བར་སྟག་མོ་ལྟོགས་པས་བསད་དོ་བསམས་ནས་</s>
</p><p id="453">
<s id="453:1">དེར་ཕྱིན་ཏེ་བལྟས་ན</s>
<s id="453:2">ནུ་བོ་ཐ་ཆུངས་སྟག་གིས་ཟོས་ཏེ།</s>
</p><p id="454">
<s id="454:1">ཤ་དང་ཁྲག་གིས་ཀུན་ཏུ་བསྒོས་ནས།  རྩོག་རྩོག་པ་ལྟར་འདུག་པར་མཐོང་ངོ་། །</s>
</p><p id="455">
<s id="455:1">ལུས་ས་ལ་བརྡབས་ཏེ་ [139b.5]བརྒྱལ་ལོ། །</s>
<s id="455:2">རིང་ཞིག་ལོན་པ་དང་།</s>
<s id="455:3">དབུགས་ཕྱིར་བྱུང་ནས།</s>
</p><p id="456">
<s id="456:1">ཆོ་ངེས་འདེབས་ཏེ་ས་ལ་འགྲེ་ཞིང་ཁམས་པར་གྱུར་ཏོ། །</s>
</p><p id="457">
<s id="457:1">དེའི་ཚེ་ན་བཙུན་མོ་ཡུམ་མནལ་བའི་རྨི་ལམ་ན། </s>
</p><p id="458">
<s id="458:1">ཕུག་རོན་གསུམ་ཞིག་ཀུན་ཏུ་འཕུར་ཞིང་རྩེ་བ་ལས།</s>
<s id="458:2">ནང་གི་ཆུང་ངུ་གཅིག་ཁྲས་ཁྱེར་བ་</s>
<s id="458:3">སྙམ་རྨིས་མ་ [139b.6]ཐག་ཏུ་སད་ནས། སྐྲག་དངངས་ཏེ་རྒྱལ་པོ་ལ་བསྙད་དོ། །</s>
</p><p id="459">
<s id="459:1">བདག་གིས་གཏམ་དུ་ཐོས་ན། </s>
</p><p id="460">
<s id="460:1">ཕུག་རོན་ནི་བུ་ཕོའི་བླ་སྟེ། </s>
</p><p id="461">
<s id="461:1">ཕུག་རོན་ནང་གི་ཆུང་ངུ་ཁྲས་ཁྱེར་བ་ན། </s>
</p><p id="462">
<s id="462:1">བདག་གི་བུ་ནང་གི་སྡུག་པ་ལ་</s>
<s id="462:2">བཀྲ་མི་ཤིས་ངེས་ཀྱིས་ཞེས་</s>
<s id="462:3">དེ་མ་ཐག་ཏུ་ཀུན་ཏུ་ཚོལ་བ་བཏང་བ་ལས།</s>
<s id="462:4">རིང་པོར་མ་ལོན་ [139b.7]པར་རྒྱལ་བུ་གཉིས་ནི་འོངས་ཀྱིས།</s>
<s id="462:5">བུ་ནང་གི་སྡུག་པ་ཅང་མ་ཉེས་སམ་ག་རེ་ཞེས་དྲིས་ན</s>
</p><p id="463">
<s id="463:1">ཕུ་བོ་གཉིས་སྐད་ཀྱིས་བརྣངས་ཏེ། </s>
</p><p id="464">
<s id="464:1">རིང་ཤིག་ཏུ་དབུགས་ཀྱང་མ་ཕྱིན་སྨྲ་ཡང་མ་ནུས་ནས། </s>
</p><p id="465">
<s id="465:1">དེའི་འོག་ཏུ་དབུགས་ཕྱིན་པ་དང་།</s>
<s id="465:2">སྟག་གིས་ཟོས་སོ་ཞེས་སྨྲས་སོ། །</s>
</p><p id="466">
<s id="466:1">ལྷ་མོ་དེས་དེ་སྐད་ [140a.1]སྨྲས་པ་ཐོས་ནས་</s>
<s id="466:2">ཁམས་ཏེ། ས་ལ་འགྱེལ་ནས་རིང་ཞིག་ལོན་པ་དང་།</s>
<s id="466:3">དབུགས་ཕྱིན་ཏེ།</s>
</p><p id="467">
<s id="467:1">བུ་གཉིས་དང་བཙུན་མོ་དང་།</s>
<s id="467:2">ཕོ་བྲང་གི་སླས་སུ་བཅས་ཏེ་མྱུར་བར་རྒྱལ་བུ་གང་དུ་ཚེ་འཕོས་པའི་གནས་སུ་སོང་ངོ་། །</s>
</p><p id="468">
<s id="468:1">དེའི་ཚེ་སྟག་མོས་རྒྱལ་བུའི་ཤ་ནི་ཟད་པར་ཟོས་ཟིན་ [140a.2]གྱིས།</s>
<s id="468:2">རུས་པ་དང་ཁྲག་འབའ་ཞིག་གིས་ས་ལ་རྩོག་རྩོག་པ་ལྟར་འདུག་པ་མཐོང་ངོ་། །</s>
</p><p id="469">
<s id="469:1">བཙུན་མོས་ནི་མགོ་ནས་བཟུང་ངོ་། །</s>
</p><p id="470">
<s id="470:1">རྒྱལ་པོས་ནི་ལག་པ་ནས་བཟུང་སྟེ། </s>
</p><p id="471">
<s id="471:1">ཆོ་ངེས་བཏབ་ནས་ངུས་པ་དང་།</s>
<s id="471:2">དེར་ཡང་ཁམས་ནས་རིང་ཞིག་ལོན་ཏེ། ཕྱིར་སངས་སོ། །</s>
</p><p id="472">
<s id="472:1">རྒྱལ་བུ་ [140a.3]སེམས་ཅན་ཆེན་པོ་དེ་དེར་ཚེ་འཕོས་ནས། </s>
</p><p id="473">
<s id="473:1">དགའ་ལྡན་ལྷའི་གནས་སུ་སྐྱེས་སོ། །</s>
</p><p id="474">
<s id="474:1">དེ་ཅིའི་ཕྱིར་བདག་ཅི་སྤྱད་པས་འདིར་སྐྱེས་སྙམ་བསམས་ཏེ། </s>
</p><p id="475">
<s id="475:1">ལྷའི་མིག་གིས་རྒྱུད་ལྔ་ཀུན་ཏུ་བལྟས་ན། </s>
</p><p id="476">
<s id="476:1">བདག་ཚེ་འཕོས་པའི་རུས་བུ་ཚལ་ན་འདུག་པ་ལ་</s>
<s id="476:2">ཕ་མས་བསྐོར་ཏེ།</s>
</p><p id="477">
<s id="477:1">ཤིན་ཏུ་ཡིད་ལ་ [140a.4]གཅགས་པས། མྱ་ངན་གྱི་ཟུག་རྔུས་སྡུག་བསྔལ་ཞིང་ཆོ་ངེས་འདེབས་པ་མཐོང་ནས།</s>
</p><p id="478">
<s id="478:1">ལྷས་བསམས་པ། བདག་གི་ཕ་མ་འདི་ལྟར་མི་དགའ་བའི་རྐྱེན་གྱིས་གལ་ཏེ་ན་ལུས་དང་སྲོག་གི་བར་ཆད་དུ་འགྱུར་གྱིས།</s>
<s id="478:2">དེ་ལ་སྤྲོ་བ་བསྐྱེད་ཅིང་གཏམ་བྱར་འགྲོའོ་སྙམ་བསམས་ [140a.5]ནས།</s>
</p><p id="479">
<s id="479:1">ནམ་མཁའ་ལས་བབས་ཏེ་</s>
<s id="479:2">སྟེང་གི་ནམ་མཁའ་ལས་</s>
<s id="479:3">ཚིག་སྙན་པ་རྣམ་པ་སྣ་ཚོགས་ཀྱིས་ཕ་མ་གཉིས་ལ་སྤྲོ་བ་བསྐྱེད་དོ། །</s>
</p><p id="480">
<s id="480:1">ཕ་མ་གཉིས་ཀྱིས་ནམ་མཁའ་ལ་བལྟས་ནས། </s>
</p><p id="481">
<s id="481:1">ལྷ་ཁྱོད་སུ་ཞིག་ལགས་པ་བདག་ལ་སྨྲོས་ཤིག་ཅེས་སྨྲས་པ་དང་།</s>
<s id="481:2">ལྷས་སྨྲས་པ།</s>
<s id="481:3">[140a.6]བདག་ནི་རྒྱལ་བུ་སེམས་ཅན་ཆེན་པོ་ཞེས་བྱ་བ་ཡིན་ཏེ།</s>
</p><p id="482">
<s id="482:1">བདག་གིས་ལུས་སྟག་མོ་ལྟོགས་པ་བསྙོད་པས་</s>
<s id="482:2">དགའ་ལྡན་གྱི་ལྷའི་གནས་སུ་སྐྱེས་སོ། །</s>
</p><p id="483">
<s id="483:1">རྒྱལ་པོ་ཆེན་པོ་འདི་ལྟར་མཁྱེན་པར་མཛོད་ཅིག །</s>
</p><p id="484">
<s id="484:1">ཅི་ཙམ་སྲེད་པ་དང་བཅས་པའི་ཆོས་ནི་མཐར་འཇིག་པར་འོང་ངོ་། །</s>
</p><p id="485">
<s id="485:1">སྐྱེ་བ་ [140a.7]ཡོད་ན་ངེས་པར་འཇིག་གོ། །</s>
</p><p id="486">
<s id="486:1">སྡིག་པ་བྱས་ན་སེམས་ཅན་དམྱལ་བར་ལྟུང་ངོ་། །</s>
</p><p id="487">
<s id="487:1">དགེ་བ་བྱས་ན་མཐོ་རིས་སུ་སྐྱེ་སྟེ། </s>
</p><p id="488">
<s id="488:1">སྐྱེ་བ་དང་འཇིག་པ་ཀུན་ལ་སྲིད་ན། </s>
</p><p id="489">
<s id="489:1">ཅིའི་སླད་དུ་དགའ་བ་འབའ་ཞིག་གི་ཕྱིར་མྱ་ངན་གྱི་རྒྱ་མཚོར་ལྟུང་བ་མི་ཚོར་རམ།</s>
<s id="489:2">དགེ་བའི་ཆོས་ལ་བརྩོན་འགྲུས་མཛོད་ [140b.1]ཅེས་པ་དང་།</s>
<s id="489:3">དེའི་ཕ་མས་སྨྲས་པ།</s>
<s id="489:4">ཁྱོད་ནི་སྙིང་རྗེ་ཆེན་པོས་སྟག་མོ་བསྙོད་དེ་ཐམས་ཅད་ལ་སྙིང་བརྩེ་བ་ཡིན་ན</s>
</p><p id="490">
<s id="490:1">བདག་ཅག་བཏང་སྟེ།  ཚེའི་དུས་བྱས་པས།</s>
<s id="490:2">དེང་ནི་ཁྱོད་དྲན་པའི་ཕྱིར་ཤ་ཡང་དུམ་བུ་དུམ་བུར་ཆད་པ་ཙམ་དུ་སྡུག་བསྔལ་གྱིས་གདུངས་ཏེ།</s>
</p><p id="491">
<s id="491:1">སྙིང་རྗེ་ཆེན་པོ་ [140b.2]སྤྱོད་པ་ཁྱོད་འདི་ལྟར་བྱ་བའི་རིགས་སམ།</s>
<s id="491:2">དེ་ནས་ཡང་ལྷ་དེས་ཚིག་སྙན་པ་རྣམ་པ་སྣ་ཚོགས་ཀྱི་སྒོ་ནས་བཞམས་ཏེ། སྤྲོ་བ་བསྐྱེད་པས་</s>
<s id="491:3">དེའི་ཕ་མ་ཡང་སྤྲོ་བ་ཅུང་ཟད་སྐྱེས་ནས།</s>
</p><p id="492">
<s id="492:1">རིན་པོ་ཆེ་སྣ་བདུན་གྱི་སྒྲོམ་བྱས་ཏེ། </s>
</p><p id="493">
<s id="493:1">རུས་བུ་དེའི་ནང་དུ་བཅུག་སྟེ་</s>
<s id="493:2">སྦས་པའི་སྟེང་དུ་མཆོད་རྟེན་བྱས་སོ། །</s>
</p><p id="494">
<s id="494:1">[140b.3]ལྷ་ཡང་ཕྱིར་གནས་སུ་སོང་ངོ་། །</s>
</p><p id="495">
<s id="495:1">རྒྱལ་པོ་དང་འཁོར་མང་པོ་རྣམས་ཀྱང་ཕྱིར་ཕོ་བྲང་དུ་སོང་ངོ་། །</s>
</p><p id="496">
<s id="496:1">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
<s id="496:2">ཁྱོད་ཀྱི་ཡིད་ལ་ཅི་སྙམ་དུ་སེམས། དེའི་ཚེ་དེའི་དུས་ན་རྒྱལ་པོ་ཤིང་རྟ་ཆེན་པོ་དེ་སུ་ཡིན་སྙམ་དུ་སེམས།</s>
<s id="496:3">དེ་ནི་ད་ལྟར་ [140b.4]ངའི་ཡབ་རྒྱལ་པོ་ཟས་གཙང་མ་ཡིན་ནོ། །</s>
</p><p id="497">
<s id="497:1">དེའི་ཚེ་དེའི་དུས་ན་རྒྱལ་པོ་དེའི་བཙུན་མོ་</s>
<s id="497:2">དེ་ནི་ད་ལྟར་ངའི་ཡུམ་སྒྱུ་མ་ལྷ་མཛེས་ཡིན་ནོ། །</s>
</p><p id="498">
<s id="498:1">དེའི་དུས་ན་སྲས་རབ་སྒྲ་ཆེན་པོ་</s>
<s id="498:2">དེ་ནི་བྱམས་པ་ཡིན་ནོ། །</s>
</p><p id="499">
<s id="499:1">སྲས་འབྲིང་པོ་ལྷ་ཆེན་པོ་ནི་</s>
<s id="499:2">བ་མི་སུ་ཏྲ་ཡིན་ནོ། །</s>
</p><p id="500">
<s id="500:1">དེའི་ཚེ་དེའི་དུས་ན་རྒྱལ་བུ་ཐ་ཆུངས་ [140b.5]སེམས་ཅན་ཆེན་པོ་ནི་</s>
<s id="500:2">དེ་གཞན་དུ་མ་སེམས་ཤིག །</s>
<s id="500:3">ད་ལྟར་ང་ཡིན་ནོ། །</s>
</p><p id="501">
<s id="501:1">དེའི་ཚེ་དེའི་དུས་ན་སྟག་ཕྲུག་ནི་</s>
<s id="501:2">མི་འདི་གཉིས་ཡིན་ཏེ།</s>
</p><p id="502">
<s id="502:1">ངས་སྔོན་ཡང་ཡུན་རིང་པོ་ནས་</s>
<s id="502:2">བགེགས་ལས་ཐར་བར་བྱས་ཏེ་</s>
<s id="502:3">སྲོག་བསྐྱབས་ནས་བདེ་བར་བྱས་སོ། །</s>
</p><p id="503">
<s id="503:1">ད་མངོན་པར་སངས་རྒྱས་ནས་</s>
<s id="503:2">ཀྱང་བགེགས་ [140b.6]ལས་ཐར་བར་མཛད་ནས།</s>
</p><p id="504">
<s id="504:1">འཁོར་བའི་སྡུག་བསྔལ་ཆེན་པོ་ལས་ཡོངས་སུ་གྲོལ་ལོ། །</s>
<s id="504:2">དེའི་ཚེ་ན་ཀུན་དགའ་བོ་དང་།</s>
<s id="504:3">འཁོར་མང་པོ་ཐམས་ཅད་</s>
<s id="504:4">བཅོམ་ལྡན་འདས་ཀྱིས་གསུངས་པ་ལ་</s>
<s id="504:5">ཡི་རངས་ཏེ་མངོན་པར་བསྟོད་དོ། །</s>
</p><p id="505">
<s id="505:1">སེམས་ཅན་ཆེན་པོས་སྟག་མོ་ལ་ལུས་བྱིན་པའི་ལེའུ་སྟེ་ [140b.7]གཉིས་པའོ།། །།</s>
</p><p id="506">
<s id="506:1">འདི་སྐད་བདག་གིས་ཐོས་པའི་དུས་གཅིག་ན། </s>
</p><p id="507">
<s id="507:1">བཅོམ་ལྡན་འདས་མཉན་ཡོད་ན། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</s>
</p><p id="508">
<s id="508:1">དེའི་ཚེ་ནམ་གྱི་ཆ་སྟོད་ལ་</s>
<s id="508:2">ལྷ་གཉིས་ཤིག་སངས་རྒྱས་གང་ན་བ་དེར་འོངས་སོ། །</s>
</p><p id="509">
<s id="509:1">[141a.1]ལྷ་དེའི་ལུས་ཀྱི་འོད་ཀྱིས་རྒྱལ་བུ་རྒྱལ་བྱེད་ཀྱི་ཚལ་གསེར་གྱི་མདོག་ལྟར་གཅིག་ཏུ་སྣང་བར་བྱས་སོ། །</s>
</p><p id="510">
<s id="510:1">དེ་ལ་བཅོམ་ལྡན་འདས་ཀྱིས་ཅི་རིགས་སུ་དམ་པའི་ཆོས་བསྟན་པས་</s>
<s id="510:2">སེམས་རྣམ་པར་གྲོལ་ཏེ།</s>
</p><p id="511">
<s id="511:1">གཉི་གས་བྱང་ཆུབ་ཀྱི་འབྲས་བུ་ཐོབ་ནས་</s>
<s id="511:2">བཅོམ་ལྡན་འདས་ཀྱི་ [141a.2]ཞབས་ལ་མགོ་བོས་ཕྱག་འཚལ་ཏེ།</s>
</p><p id="512">
<s id="512:1">ཕྱིར་ཡང་ལྷའི་གནས་སུ་དོང་ངོ་། །</s>
</p><p id="513">
<s id="513:1">ཕྱི་དེ་ཉིན་ནམ་ནངས་མ་ཐག་ཏུ།</s>
<s id="513:2">ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
</p><p id="514">
<s id="514:1">མདང་ལྷ་གཉིས་ཤིག་མཆིས་ཏེ། </s>
</p><p id="515">
<s id="515:1">བཅོམ་ལྡན་འདས་ལ་བསྙེན་བཀུར་བགྱིས་ན། </s>
</p><p id="516">
<s id="516:1">དེའི་ལུས་ཀྱི་ [141a.3]འོད་ཀྱིས་ཀུན་ཏུ་སྣང་ཞིང་མཛེས་པར་བགྱིས་པ་འདི་</s>
<s id="516:2">སྔོན་ལས་ ཅི་ཞིག་བགྱིས་པས་དེ་འདྲའི་འབྲས་བུ་ཐོབ་པར་གྱུར་ཅེས་གསོལ་པ་དང་།</s>
<s id="516:3">བཅོམ་ལྡན་འདས་ཀྱིས་ཀུན་དགའ་བོ་ལ་འདི་སྐད་ཅེས་བཀའ་སྩལ་ཏོ། །</s>
</p><p id="517">
<s id="517:1">སྔོན་སངས་རྒྱས་འོད་སྲུང་མྱ་ངན་ལས་འདས་ནས་</s>
<s id="517:2">དམ་པའི་ཆོས་འཇིག་ [141a.4]པར་ཉེ་བ་ན།</s>
</p><p id="518">
<s id="518:1">བྲམ་ཟེ་གཉིས་ཤིག་གིས་ཉིན་ཞག་གཅིག་པའི་ཚུལ་ཁྲིམས་བརྒྱད་མནོས་ཏེ། </s>
</p><p id="519">
<s id="519:1">དེ་དག་ལ་གཅིག་གིས་ནི་</s>
<s id="519:2">ལྷར་སྐྱེ་བར་ཤོག་ཅིག་ཅེས་སྨོན་ལམ་བཏབ་བོ། །</s>
<s id="519:3">གཅིག་གིས་ནི་</s>
<s id="519:4">རྒྱལ་པོར་གྱུར་ཅིག་ཅེས་སྨོན་ལམ་བཏབ་ནས།</s>
</p><p id="520">
<s id="520:1">ཕྱིར་ཁྱིམ་དུ་འོང་ངོ་། །</s>
</p><p id="521">
<s id="521:1">དེ་ལ་གཅིག་ཁྱིམ་ [141a.5]དུ་འོངས་ནས། </s>
</p><p id="522">
<s id="522:1">ཆུང་མས་ཟན་ལ་བོས་ནས་ཁྱོས་འདི་སྐད་ཅེས་སྨྲས་སོ། །</s>
</p><p id="523">
<s id="523:1">བདག་སངས་རྒྱས་ཀྱི་ཆོས་ལས་ཕྱི་དྲོ་ཁ་ཟས་མི་ཟའི་ཁྲིམས་མནོས་པས་མི་འདོད་དོ་ཞེས་པ་དང་།</s>
<s id="523:2">ཆུང་མས་སྨྲས་པ།</s>
<s id="523:3">ཁྱོད་ནི་ཀུན་ཏུ་རྒྱུ་ཡིན་ཏེ</s>
</p><p id="524">
<s id="524:1">བདག་ཅག་གི་ཆོས་ཀྱི་ཚུལ་ཁྲིམས་ཡོད་ན། </s>
</p><p id="525">
<s id="525:1">ཅིའི་ཕྱིར་སྟོན་ [141a.6]པ་གཞན་གྱི་ཚུལ་ཁྲིམས་མནོས།</s>
<s id="525:2">གལ་ཏེ་བདག་དང་ལྷན་ཅིག་ཟན་མི་ཟ་ན་</s>
<s id="525:3">ཁྱོད་ཅི་སྐད་སྨྲས་པ་བཞིན་དུ་ཀུན་ཏུ་རྒྱུ་གཞན་དག་ལ་བསྙད་དེ།</s>
</p><p id="526">
<s id="526:1">ཁྱོད་དང་ལྷན་ཅིག་ཏུ་འདུ་ཤིང་གཏམ་ཟེར་དུ་མི་གནང་བར་སྐྲོད་དུ་གཞུག་གོ། །</s>
</p><p id="527">
<s id="527:1">དེ་སྐད་ཅེས་སྨྲས་པ་དང་།</s>
<s id="527:2">ཁྱོས་མ་བཟོད་དེ་དངངས་ [141a.7]སྐྲག་ནས་</s>
<s id="527:3">ཆུང་མ་དང་ལྷན་ཅིག་ཏུ་དུས་མ་ཡིན་པར་ཟན་ཟོས་སོ། །</s>
</p><p id="528">
<s id="528:1">མི་དེ་གཉིས་ཚེའི་དབང་ཐང་ཅི་ཙམ་དུ་ཐུབ་པ་བཞིན་དུ་སོ་སོ་ནས་ཚེའི་དུས་བྱས་སོ། །</s>
</p><p id="529">
<s id="529:1">རྒྱལ་པོར་སྨོན་པ་དེ་ནི་</s>
<s id="529:2">ཚུལ་ཁྲིམས་བསྲུངས་པས་རྒྱལ་པོའི་རིགས་སུ་སྐྱེས་སོ། །</s>
</p><p id="530">
<s id="530:1">ལྷར་སྐྱེ་བར་སྨོན་པ་དེ་ནི་</s>
<s id="530:2">ཚུལ་ཁྲིམས་ཞིག་ [141b.1]པས་ཀླུ་ཞིག་ཏུ་སྐྱེས་སོ། །</s>
</p><p id="531">
<s id="531:1">དེའི་ཚེ་ན་རྒྱལ་པོར་སྐྱེས་པ་དེའི་བཟའ་ཤིང་གི་ར་བ་བསྲུང་བ་ཞིག །</s>
<s id="531:2">ཉིན་གཅིག་བཞིན་དུ་ཤིང་ཐོག་རྣམ་པ་སྣ་ཚོགས་སྐྱེལ་སྐྱེལ་བ་ལས།</s>
<s id="531:3">ཕྱིས་དུས་གཞན་ཞིག་ན།</s>
</p><p id="532">
<s id="532:1">ཆུ་མིག་ཅིག་གི་ནང་ནས་ཀུ་ཤུ་ཁ་དོག་དང་དྲི་བསུང་དང་ལྡན་པ་ཞིག་རྙེད་ནས། </s>
</p><p id="533">
<s id="533:1">འདི་ [141b.2]སྙམ་དུ་སེམས་སོ། །</s>
</p><p id="534">
<s id="534:1">བདག་ཤིང་ཐོག་སྐྱེལ་ཞིང་ཕན་ཚུན་འགྲོ་བའི་ཚེ། རྟག་ཏུ་སྒོ་བས་བཀག་སྟེ། </s>
</p><p id="535">
<s id="535:1">ལེགས་པར་འགྲོ་མི་སྟེར་གྱིས།</s>
<s id="535:2">ཀུ་ཤུ་འདི་སྒོ་བ་འདི་ལ་སྦྱིན་ནོ་སྙམ་ནས།</s>
</p><p id="536">
<s id="536:1">རྒྱལ་པོའི་ཆབ་སྒོ་བ་ལ་སྦྱིན་ནོ། །</s>
</p><p id="537">
<s id="537:1">ཆབ་སྒོ་བས་ཀྱང་ཤིང་ཐོག་དེ་བླངས་ནས། </s>
</p><p id="538">
<s id="538:1">འདི་སྙམ་དུ་བསམས་ [141b.3]སོ། །</s>
</p><p id="539">
<s id="539:1">ཞུ་ཞིང་གསོལ་བ་ལ་འགྲོ་བའི་ཚེ།</s>
<s id="539:2">རྟག་ཏུ་ཉུག་རུམ་གྱིས་བཀག་ནས།</s>
<s id="539:3">ཉམས་འཕགས་སུ་འགྲོར་མེད་ཀྱིས།</s>
<s id="539:4">ཀུ་ཤུ་འདི་ནི་ཉུག་རུམ་དེ་ལ་སྦྱིན་སྙམ་དུ་བསམས་ནས།</s>
</p><p id="540">
<s id="540:1">ཉུག་རུམ་ལ་བྱིན་ནོ། །</s>
</p><p id="541">
<s id="541:1">ཉུག་རུམ་གྱིས་ཀྱང་བླངས་ནས།  བཙུན་མོ་ལ་ཕུལ་ལོ། །</s>
<s id="541:2">བཙུན་མོས་ [141b.4]ཐོགས་ནས་རྒྱལ་པོ་ལ་ཕུལ་ལོ། །</s>
<s id="541:3">རྒྱལ་པོས་ཀུ་ཤུ་དེ་ཟོས་ནས།</s>
</p><p id="542">
<s id="542:1">རབ་ཏུ་མངར་ཞིང་ལྷག་པར་དྲི་བསུང་དང་ལྡན་པ་ཞིག་ནས། </s>
</p><p id="543">
<s id="543:1">བཙུན་མོ་ལ་ཀུ་ཤུ་འདི་གང་ནས་རྙེད་ཅེས་དྲིས་པ་དང་།</s>
<s id="543:2">བཙུན་མོས་ཀྱང་ཇི་ལྟར་རྙེད་པའི་གཏམ་ཞིབ་ཏུ་བྱས་ནས།</s>
</p><p id="544">
<s id="544:1">གཅིག་ནས་གཅིག་ཏུ་ཐུག་སྟེ། </s>
</p><p id="545">
<s id="545:1">[141b.5]ཐ་མར་ར་བ་བསྲུང་བ་ལ་ཐུག་ནས། </s>
</p><p id="546">
<s id="546:1">རྒྱལ་པོས་ར་བ་བསྲུང་བ་བཀུག་ནས།  དེ་ལ་འདི་སྐད་ཅེས་བཀའ་སྩལ་ཏོ། །</s>
</p><p id="547">
<s id="547:1">ངའི་བཟའ་ཤིང་གི་ར་བ་ན་ཤིང་ཐོག་འདི་ལྟ་བུ་ཡོད་ན། </s>
</p><p id="548">
<s id="548:1">ཅིའི་ཕྱིར་ང་ལ་མི་འབུལ་བར་གཞན་དག་ལ་སྦྱིན་ཞེས་བཀའ་སྩལ་པ་དང་།</s>
<s id="548:2">ར་བ་བསྲུང་བ་དེས་ཐོག་མ་ཇི་ལྟར་ [141b.6]རྙེད་པ་ཞིབ་ཏུ་གསོལ་ཏོ། །</s>
</p><p id="549">
<s id="549:1">དེ་ནས་རྒྱལ་པོས་ར་བ་བསྲུང་བ་དེ་ལ་དེང་ཕྱིན་ཅད་ཀུ་ཤུ་འདི་ལྟ་བུ་རྟག་ཏུ་ཕུལ་ཅིག་ཅེས་བཀའ་སྩལ་པ་དང་།</s>
<s id="549:2">ར་བ་བསྲུང་བ་དེས་འདི་སྐད་ཅེས་གསོལ་ཏོ། །</s>
</p><p id="550">
<s id="550:1">ཀུ་ཤུ་འདི་ནི་འབྲས་བུ་ལས་སྐྱེས་པ་མ་ལགས་ཏེ། </s>
</p><p id="551">
<s id="551:1">ཆབ་མིག་ཅིག་གི་ནང་ནས་རྙེད་པས་</s>
<s id="551:2">སླན་ཅད་ནི་ [141b.7]བདག་གིས་མི་རྙེད་དེ།</s>
<s id="551:3">མི་འབྱོར་ཏོ་ཞེས་གསོལ་པ་དང་།</s>
<s id="551:4">དེ་ལ་ཡང་རྒྱལ་པོས་ཁྱོད་ཀྱིས་ཕྱིན་ཅད་མ་རྙེད་ན།</s>
</p><p id="552">
<s id="552:1">ཁྱོད་ཀྱི་ལུས་དུམ་བུར་བཅད་དོ་ཞེས་བཀའ་སྩལ་པ་དང་།</s>
<s id="552:2">ར་བ་བསྲུང་བ་དེ་ཕྱིར་གནས་སུ་སོང་ནས་</s>
</p><p id="553">
<s id="553:1">མྱ་ངན་བྱེད་ཅིང་ངུས་པ་དང་། ངུ་བའི་སྒྲ་ཆེན་པོ་དེ་</s>
<s id="553:2">ཀླུ་ཞིག་གིས་ [142a.1]ཐོས་ནས</s>
</p><p id="554">
<s id="554:1">ཀླུ་དེ་མི་ཞིག་ཏུ་སྤྲུལ་ནས་</s>
<s id="554:2">དེ་ལ་འདི་སྐད་དུ་ཁྱོད་ཅིའི་ཕྱིར་མི་དགའ་ཞིང་ངུ་ཞེས་དྲིས་སོ། །</s>
<s id="554:3">ར་བ་བསྲུང་བ་དེས་ཅི་ལྟར་གྱུར་བའི་གཏམ་ཀླུ་ལ་ཞིབ་ཏུ་སྨྲས་པ་དང་།</s>
<s id="554:4">ཀླུ་དེ་མི་སྣང་བར་གྱུར་ནས་</s>
</p><p id="555">
<s id="555:1">རིང་པོ་མ་ལོན་པར་གསེར་གྱི་གཞོང་བ་ཅིག་གི་ནང་ཤིང་ཏོག་བཟང་ [142a.2]པོས་བཀང་སྟེ</s>
</p><p id="556">
<s id="556:1">མི་དེ་ལ་བྱིན་ནས་</s>
<s id="556:2">ཁྱོད་ཀྱིས་ཤིང་ཏོག་འདི་ཁྱེར་ལ་རྒྱལ་པོ་ལ་ཕུལ་ལ་ཕྲིན་དུ་ཡང་འདི་སྐད་གྱིས་ཤིག །</s>
<s id="556:3">རྒྱལ་པོ་དང་བདག་ཏུ་བཤེས་ཏེ།</s>
</p><p id="557">
<s id="557:1">སྔོན་ཚེ་སྔ་མ་ལ་གཉི་ག་ཀུན་ཏུ་རྒྱུ་བ་ཡིན་པ་ལས་</s>
<s id="557:2">ཉིན་ཞག་གཅིག་པའི་ཁྲིམས་བརྒྱད་མནོས་ཏེ།</s>
<s id="557:3">སོ་སོར་སྨོན་ལམ་ [142a.3]བཏབ་པ་ལས།</s>
<s id="557:4">རྒྱལ་པོ་ནི་ཚུལ་ཁྲིམས་བསྲུང་བས་རྒྱལ་པོར་གྱུར་ཏེ།</s>
</p><p id="558">
<s id="558:1">བདག་ནི་ཚུལ་ཁྲིམས་ཉམས་པས་ཀླུར་སྐྱེས་ཀྱི།</s>
<s id="558:2">ད་ཡང་ཁྲིམས་བསྲུང་ཞིང་ལུས་འདི་ལས་ཐར་བར་དགའོ། །</s>
</p><p id="559">
<s id="559:1">ཉིན་ཞག་གཅིག་པའི་ཁྲིམས་བརྒྱད་ཀྱི་ཆོ་ག་བདག་ལ་སྩལ་དུ་གསོལ། </s>
</p><p id="560">
<s id="560:1">ཅི་སྟེ་མ་གནང་ན་ [142a.4]རྒྱལ་པོའི་ཡུལ་ཡང་རྒྱ་མཚོར་བསྒྱུར་རོ་ཞེས་འཕྲིན་སྤྲིང་ངོ་། །</s>
</p><p id="561">
<s id="561:1">དེ་ནས་ར་བ་བསྲུང་བ་དེས་ཤིང་ཏོག་ཁྱེར་ཏེ།  རྒྱལ་པོ་ལ་ཕུལ་ནས།</s>
</p><p id="562">
<s id="562:1">ཀླུས་སྤྲིང་པའི་འཕྲིན་ཡང་རྒྱལ་པོ་ལ་རྫོགས་པར་བསྙད་པ་དང་།</s>
<s id="562:2">རྒྱལ་པོ་དེ་མི་དགའ་བར་གྱུར་ཏོ། །</s>
</p><p id="563">
<s id="563:1">དེ་ཅིའི་ཕྱིར་ཞེ་ན།</s>
<s id="563:2">དེའི་ཚེ་ན་འཇིག་རྟེན་ [142a.5]ན་སངས་རྒྱས་ཀྱང་མི་བཞུགས།</s>
</p><p id="564">
<s id="564:1">དམ་པའི་ཆོས་ཀྱང་ནུབ་ནས་</s>
<s id="564:2">ཉིན་ཞག་གཅིག་པའི་ཁྲིམས་བརྒྱད་ཀྱི་དཔེ་ཡང་མི་རྙེད་དོ། །</s>
</p><p id="565">
<s id="565:1">དོན་དེ་མ་བསྒྲུབས་ན་ནི་གནོད་པ་མངོན་དུ་བྱེད་ཀྱིས་དོགས་པས།</s>
<s id="565:2">རྟོག་པ་ལ་ཞུགས་ཏེ།</s>
</p><p id="566">
<s id="566:1">མི་དགའ་བར་སེམས་ཤིང་འདུག་པ་ལས།</s>
<s id="566:2">རྒྱལ་པོ་དེས་ [142a.6]བློན་པོ་མཆོག་གཅིག་ཡོད་པ་ལ་འདི་སྐད་ཅེས་བཀའ་སྩལ་ཏོ། །</s>
</p><p id="567">
<s id="567:1">ཀླུ་ཞིག་ང་ལ་ཁྲིམས་བརྒྱད་ཀྱི་དཔེ་སློང་གིས།</s>
<s id="567:2">མི་སྙེད་དུ་མི་གནང་ངོ་ཞེས་བཀའ་སྩལ་ནས།</s>
</p><p id="568">
<s id="568:1">བློན་པོས་གསོལ་པ། འཇིག་རྟེན་ན་ཆོས་ཀྱང་མ་མཆིས་ན་</s>
<s id="568:2">བདག་གིས་གང་ནས་རྙེད་ཅེས་གསོལ་པ་དང་།</s>
<s id="568:3">རྒྱལ་ [142a.7]པོ་དེས་བློན་པོ་དེ་ལ་ཁྱོད་ཀྱིས་མ་རྙེད་ན་</s>
<s id="568:4">བསད་དོ་ཞེས་བཀའ་སྩལ་ཏོ། །</s>
</p><p id="569">
<s id="569:1">བློན་པོ་དེ་ཤིན་ཏུ་མི་དགའ་བཞིན་དུ་སོང་ནས་ཁྱིམ་དུ་ཕྱིན་པ་དང་།</s>
<s id="569:2">བློན་པོ་དེ་ལ་ཕ་རྒས་འཁོགས་པ་ཞིག་ཡོད་དོ། །</s>
</p><p id="570">
<s id="570:1">ཕས་བལྟས་ན་</s>
<s id="570:2">སྔོན་ཅད་ནི་བདག་གི་བུ་འཛུམ་མུལ་ཏེ་མདངས་དང་བཅས་པས་གཏམ་ཟེར་ན།</s>
</p><p id="571">
<s id="571:1">[142b.1]དེང་ཅིའི་ཕྱིར་སྔོན་ཅད་དང་མི་འདྲ་བར་ངོ་འཛུམ་ནག་སྟེ་གཏམ་ཟེར་ཅེས་བྱས་པ་དང་།</s>
<s id="571:2">དེས་ཇི་ལྟར་གྱུར་པ་ཕ་ལ་ཞིབ་ཏུ་གཏམ་བྱས་སོ། །</s>
</p><p id="572">
<s id="572:1">དེའི་ཕས་སྨྲས་པ།</s>
<s id="572:2">བདག་གི་ཁྱིམ་ན་ཀ་བ་ཞིག་ལས་རྟག་པར་འོད་འབྱུང་སྟེ།</s>
</p><p id="573">
<s id="573:1">དེའི་ནང་ན་ཅི་ཡོད་ལྟོས་ཤིག་ཅེས་བསྒོ་བ་དང་།</s>
<s id="573:2">ཀ་བ་ཕྱུང་སྟེ་  [142b.2]གཤགས་ན་</s>
</p><p id="574">
<s id="574:1">དེའི་ནང་ནས་རྟེན་ཅིང་འབྲེལ་པར་འབྱུང་བ་བཅུ་གཉིས་ཀྱི་མདོ་དང་།</s>
<s id="574:2">ཉིན་ཞག་གཅིག་པའི་ཁྲིམས་བརྒྱད་ཀྱི་དཔེ་བྱུང་ནས</s>
</p><p id="575">
<s id="575:1">བློན་པོ་དེས་རྒྱལ་པོ་ལ་ཕུལ་ལོ། །</s>
<s id="575:2">རྒྱལ་པོས་ཐོབ་ནས་རབ་ཏུ་དགའ་མགུ་རངས་ཏེ།</s>
</p><p id="576">
<s id="576:1">ཁྲིམས་བརྒྱད་ཀྱི་དཔེ་གསེར་གྱི་སྒྲོམ་བུར་བཅུག་ནས་ཀླུ་ [142b.3]ལ་བསྐུར་ཏོ། །</s>
</p><p id="577">
<s id="577:1">ཀླུ་དེས་ཐོབ་ནས་</s>
</p><p id="578">
<s id="578:1">ཤིན་ཏུ་དགའ་བས་རྒྱལ་པོ་དེ་ལ་རིན་པོ་ཆེ་ཡང་མང་དུ་ཕུལ་ལོ། །</s>
<s id="578:2">ཉིན་ཞག་གཅིག་པའི་ཁྲིམས་བརྒྱད་བསྲུངས་ནས་གཞན་དག་ཀྱང་བསྲུང་བར་བསྐུལ་ཏོ། །</s>
</p><p id="579">
<s id="579:1">དེ་ནས་དེའི་ཚེ་འཕོས་ནས་ལྷར་སྐྱེས་སོ། །</s>
</p><p id="580">
<s id="580:1">རྒྱལ་པོ་དེ་ཡང་དེ་བཞིན་དུ། ཁྲིམས་ [142b.4]བསྲུངས་པས་</s>
<s id="580:2">འཆི་བའི་དུས་བྱས་ནས་གནས་ལྷན་ཅིག་ཏུ་ལྷར་སྐྱེས་ཏེ།</s>
</p><p id="581">
<s id="581:1">དེ་གཉིས་མདང་ནམ་གྱི་ཆ་སྟོད་ལ་ངའི་སྤྱན་སྔར་འོངས་ཏེ། </s>
</p><p id="582">
<s id="582:1">ཅི་རིགས་པར་ཆོས་བསྟན་པས་རྒྱུན་དུ་ཞུགས་པའི་འབྲས་བུ་ཐོབ་ནས། </s>
</p><p id="583">
<s id="583:1">ངན་སོང་གསུམ་དང་ཡོངས་སུ་བྲལ་ཏེ། </s>
</p><p id="584">
<s id="584:1">ལྷ་དང་མིའི་ལོངས་ [142b.5]སྤྱོད་མྱོང་ཞིང་མཐར་མྱ་ངན་ལས་འདས་པའི་བར་དུ་ཐོབ་པར་གྱུར་ཏོ། །</s>
</p><p id="585">
<s id="585:1">བཅོམ་ལྡན་འདས་ཀྱིས་དེ་སྐད་ཅེས་གསུངས་པ་ལ་འཁོར་མང་པོ་ཐམས་ཅད་རྗེས་སུ་ཡི་རངས་ནས་མངོན་པར་དགའོ། །</s>
</p><p id="586">
<s id="586:1">ཀུན་ཏུ་རྒྱུས་ཚུལ་ཁྲིམས་བསྲུངས་པའི་ལེའུ་སྟེ་གསུམ་པའོ།། །།</s>
</p><p id="587">
<s id="587:1">[142b.6]འདི་སྐད་བདག་གིས་ཐོས་པའི་དུས་གཅིག་ན། </s>
</p><p id="588">
<s id="588:1">བཅོམ་ལྡན་འདས་མཉན་ཡོད་ན།</s>
<s id="588:2">རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</s>
</p><p id="589">
<s id="589:1">དེའི་ཚེ་ཡུལ་དེ་ན་ཁྱིམ་བདག་ཅིག་ལ་བུ་ཁྱེའུ་ཞིག་བཙས་ན། </s>
</p><p id="590">
<s id="590:1">ཁྱེའུ་དེ་དབྱིབས་ལེགས་ཤིང་བལྟ་ན་ [142b.7]སྡུག་པ་བཟང་བ་ཞིག་སྟེ། </s>
</p><p id="591">
<s id="591:1">བཙས་ནས་རིང་པོ་མ་ལོན་པར་</s>
<s id="591:2">སྨྲ་ཡང་ཤེས་སོ། །</s>
</p><p id="592">
<s id="592:1">ཁྱེའུ་དེས་ཕ་མ་ལ་བཅོམ་ལྡན་འདས་ད་ལྟར་བཞུགས་སམ་ཞེས་དྲིས་པ་དང་།</s>
<s id="592:2">ད་ལྟར་བཞུགས་སོ་ཞེས་སྨྲས་པ་དང་།</s>
<s id="592:3">འོ་ན་བཙུན་པ་ཤཱ་རིའི་བུ་དང་། ཀུན་དགའ་བོ་ལ་སོགས་པ་བཞུགས་སམ་ཞེས་དྲིས་ [143a.1]པ་དང་།</s>
<s id="592:4">དེ་ཡང་བཞུགས་སོ་ཞེས་སྨྲས་སོ། །</s>
</p><p id="593">
<s id="593:1">ཁྱེའུ་དེའི་ཕ་མས་བུ་བཙས་མ་ཐག་ཏུ་སྨྲ་ཤེས་པ་འདི་ནི་</s>
<s id="593:2">མི་མ་ཡིན་ནོ་སྙམ་ནས།</s>
</p><p id="594">
<s id="594:1">ངོ་མཚར་བ་དང་ཡ་མཚན་དུ་གྱུར་པས་བཅོམ་ལྡན་འདས་ལ་ཞུས་སོ། །</s>
</p><p id="595">
<s id="595:1">བཅོམ་ལྡན་འདས་ཀྱིས་ཀྱང་ཁྱོད་ཀྱི་བུ་འདི་མཚན་དང་ལྡན་ཏེ། </s>
</p><p id="596">
<s id="596:1">[143a.2]ཐེ་ཙོམ་མ་བྱེད་ཅིག་ཅེས་བཀའ་སྩལ་པ་དང་།</s>
<s id="596:2">ཁྱེའུ་དེའི་ཕ་མ་རབ་ཏུ་དགའ་མགུ་རངས་ཏེ་</s>
<s id="596:3">ཕྱིར་ཁྱིམ་དུ་འོངས་སོ། །</s>
</p><p id="597">
<s id="597:1">དེ་ནས་ཁྱེའུ་དེས་ཕ་མ་ལ་སངས་རྒྱས་དང་དགེ་སློང་གི་དགེ་འདུན་རྣམས་སྤྱན་དྲོངས་ཤིག་ཅེས་གསོལ་པ་དང་།</s>
<s id="597:2">དེའི་ཕ་མས་སངས་རྒྱས་དང་དགེ་འདུན་སྤྱན་དྲངས་ནས།</s>
<s id="597:3">[143a.3]ཡོ་བྱད་སྦྱར་དགོས་ཏེ།</s>
</p><p id="598">
<s id="598:1">འཕྲལ་དུ་འབྱོར་པ་ཡང་མ་ཡིན་ནོ་ཞེས་བསྒོ་བ་དང་</s>
<s id="598:2">བུས་སྨྲས་པ། ཁང་པའི་ནང་ཕྱག་དར་དང་ཆག་ཆག་བྱོས་ཏེ།</s>
</p><p id="599">
<s id="599:1">གདན་ཐིང་ལ།</s>
<s id="599:2">གདན་མཐོན་པོ་གསུམ་ཞིག་སྒྲིགས་ཏེ་ཐིང་ཤིག་དང་།</s>
<s id="599:3">ཞལ་ཟས་རོ་བརྒྱ་དང་ལྡན་པར་ཡང་</s>
<s id="599:4">རང་འོང་ངོ་། །</s>
</p><p id="600">
<s id="600:1">བདག་གི་ཚེ་ [143a.4]སྔ་མའི་ཕ་མ་ཡང་</s>
<s id="600:2">ད་ལྟར་ཡུལ་བཱ་རཱ་ཎ་སཱིར་མཆིས་ཀྱི།</s>
<s id="600:3">དེ་ཡང་བོས་ཤིག་ཅེས་སྨྲས་སོ། །</s>
</p><p id="601">
<s id="601:1">དེའི་ཕ་མས་ཀྱང་བུས་སྨྲས་པ་བཞིན་དུ་</s>
<s id="601:2">མི་ཞིག་གླང་པོ་ཆེ་ལ་བསྐྱོན་ཏེ།</s>
</p><p id="602">
<s id="602:1">དེའི་ཕ་མ་ཡང་བོས་ནས་འོངས་སོ། །</s>
</p><p id="603">
<s id="603:1">གདན་མཐོན་པོ་གསུམ་བཤམས་པ་དེ་</s>
<s id="603:2">གཅིག་ལ་ནི་སངས་རྒྱས་ [143a.5]བཞུགས་སུ་གསོལ་ཅིག །</s>
</p><p id="604">
<s id="604:1">གཅིག་ལ་ནི་ཚེ་སྔ་མའི་ཕ་མ་བཞུགས་ཅིག །</s>
</p><p id="605">
<s id="605:1">གཅིག་ལ་ནི་ད་ལྟར་ལུས་བསྐྱེད་པའི་ཕ་མ་བཞུགས་ཤིག་སྐད་པ་དང་།</s>
<s id="605:2">དེ་ནས་སངས་རྒྱས་ཀྱང་དགེ་སློང་གི་འཁོར་དང་བཅས་ཏེ་གཤེགས་ནས།</s>
</p><p id="606">
<s id="606:1">གདན་བཏིང་བ་ལ་རིམ་བཞིན་དུ་བཞུགས་ཏེ། </s>
</p><p id="607">
<s id="607:1">[143a.6]ཞལ་ཟས་བཟང་པོས་ཀྱང་ཐམས་ཅད་ཁྱེད་ཅིང་ཆོག་པར་གྱུར་ནས། </s>
</p><p id="608">
<s id="608:1">དེ་ལ་བཅོམ་ལྡན་འདས་ཀྱིས་ཆོས་བསྟན་ནས། </s>
</p><p id="609">
<s id="609:1">ཁྱེའུ་དེའི་ཕ་མ་གཉིས་དང་ཁྱིམ་གང་གི་མི་ཆེན་པོ་དང་། ཆུང་ངུ་ཐམས་ཅད་ཀྱིས་ཀྱང་</s>
<s id="609:2">ཆོས་ཐོས་ནས་རབ་ཏུ་དགའ་སྟེ།</s>
</p><p id="610">
<s id="610:1">ཀུན་གྱིས་འབྲས་བུ་དང་པོ་ཐོབ་པར་ [143a.7]གྱུར་ཏོ། །</s>
</p><p id="611">
<s id="611:1">ཁྱེའུ་དེ་ཡང་ཕྱིས་ཆེར་སྐྱེས་ནས་</s>
<s id="611:2">རབ་ཏུ་བྱུང་སྟེ།</s>
</p><p id="612">
<s id="612:1">བརྩོན་འགྲུས་བརྩམས་པས་</s>
<s id="612:2">དགྲ་བཅོམ་པ་ཡང་ཐོབ་པར་གྱུར་ཏོ། །</s>
</p><p id="613">
<s id="613:1">དེ་ནས་བཅོམ་ལྡན་འདས་ལ་ཀུན་དགའ་བོས་གསོལ་པ།</s>
<s id="613:2">དགེ་སློང་འདིས་སྔོན་ལེགས་པ་ཅི་ཞིག་བགྱིས་ན།</s>
</p><p id="614">
<s id="614:1">ཆེ་ཞིང་མཐོ་བའི་རིགས་སུ་སྐྱེས་ཏེ་ [143b.1]</s>
<s id="614:2">ཆུང་ངུ་ནས་སྨྲ་ཡང་འཚལ་ལ།</s>
<s id="614:3">རབ་ཏུ་བྱུང་ནས་ཀྱང་</s>
<s id="614:4">མངོན་པར་ཤེས་པ་མྱུར་དུ་ཐོབ་པར་གྱུར།</s>
</p><p id="615">
<s id="615:1">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
<s id="615:2">མི་འདི་ཚེ་སྔ་མ་ལ་</s>
<s id="615:3">ཡུལ་བཱ་རཱ་ཎ་སཱིའི་ཁྱིམ་བདག་གི་བུ་ལས་</s>
<s id="615:4">ཁྱིམ་བདག་ཚེ་འཕོས་ནས།</s>
</p><p id="616">
<s id="616:1">སོ་ཆིས་ཞིག་སྟེ་</s>
<s id="616:2">དབུལ་ཕོངས་ [143b.2]པར་གྱུར་ཏོ། །</s>
</p><p id="617">
<s id="617:1">སངས་རྒྱས་བཅོམ་ལྡན་འདས་འཇིག་རྟེན་ན་བཞུགས་པ་དང་འཕྲད་ཀྱང་།</s>
<s id="617:2">མཆོད་པ་བྱ་བའི་ལོངས་སྤྱོད་མེད་པས།</s>
<s id="617:3">དེ་མི་དགའ་ནས་</s>
</p><p id="618">
<s id="618:1">རིགས་ཆེ་ཞིང་མཐོ་བ་ཙམ་ལ་</s>
<s id="618:2">གླ་ཟ་བར་ཁས་བླངས་ནས</s>
</p><p id="619">
<s id="619:1">ལོ་གཅིག་ལོན་པ་དང་</s>
<s id="619:2">གསེར་སྲང་སྟོང་ཙམ་རྙེད་དོ། །</s>
</p><p id="620">
<s id="620:1">དེ་ལ་ [143b.3]རིགས་ཆེ་ཞིང་མཐོ་བ་ཞིག་གིས་ཁྱོད་ཆུང་མ་མི་ལེན་ནམ་ཞེས་དྲིས་པ་དང་།</s>
<s id="620:2">ང་མི་འདོད་དོ་ཞེས་སྨྲས་སོ། །</s>
</p><p id="621">
<s id="621:1">དེས་ཡང་དྲིས་པ།</s>
<s id="621:2">འོ་ན་གསེར་འདི་ཅི་ཞིག་བྱ་ཞེས་དྲིས་པ་དང་།</s>
<s id="621:3">དེས་སངས་རྒྱས་དང་འཕགས་པའི་དགེ་འདུན་ལ་བསོད་སྙོམས་ཞིག་གསོལ་བར་དགོས་སོ་ཞེས་སྨྲས་ [143b.4]སོ། །</s>
</p><p id="622">
<s id="622:1">རིགས་ཆེ་ཞིང་མཐོ་བ་དེས་སྨྲས་པ།</s>
<s id="622:2">ཁྱོད་སངས་རྒྱས་དང་འཕགས་པའི་དགེ་འདུན་སྤྱན་དྲང་འདོད་ན།</s>
</p><p id="623">
<s id="623:1">ཁོ་བོས་གསེར་སྦྱར་ཏེ། </s>
</p><p id="624">
<s id="624:1">ཞལ་ཟས་ལ་སོགས་པའི་གཡོས་ཀྱང་བཤམས་ཀྱིས། ཁོ་བོའི་ཁྱིམ་དུ་སྤྱན་དྲོངས་ཤིག་ཅེས་སྨྲས་པ་དང་།</s>
<s id="624:2">དབུལ་པོ་དེས་ཀྱང་དེ་ [143b.5]བཞིན་དུ་བྱའོ་ཞེས་སྨྲས་པ་དང་།</s>
<s id="624:3">ཞལ་ཟས་བཤམས་ཏེ།</s>
</p><p id="625">
<s id="625:1">སངས་རྒྱས་དང་འཕགས་པའི་དགེ་འདུན་སྤྱན་དྲངས་སོ། །</s>
</p><p id="626">
<s id="626:1">དེའི་རྒྱུ་དེའི་རྐྱེན་གྱིས་</s>
<s id="626:2">ཚེའི་དུས་བྱས་ནས་ཀྱང་</s>
<s id="626:3">ཁྱིམ་བདག་དེའི་ཁྱིམ་དུ་སྐྱེས་ཏེ།</s>
</p><p id="627">
<s id="627:1">ད་ཡང་སངས་རྒྱས་སྤྱན་དྲངས་ནས་</s>
<s id="627:2">ཆོས་ཐོས་ནས་ཀྱང་བྱང་ཆུབ་ཐོབ་པར་ [143b.6]གྱུར་ཏོ། །</s>
</p><p id="628">
<s id="628:1">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
<s id="628:2">སྔོན་གྱི་མི་དབུལ་པོ་དེ་ནི་</s>
<s id="628:3">ཁྱིམ་བདག་གི་ཁྱེའུ་དགེ་སློང་འདི་ཡིན་ནོ། །</s>
</p><p id="629">
<s id="629:1">བཅོམ་ལྡན་འདས་ཀྱིས་དེ་སྐད་ཅེས་གསུངས་པ་ལ་འཁོར་མང་པོ་ཐམས་ཅད་རྗེས་སུ་ཡི་རངས་ནས་མངོན་པར་དགའོ། །</s>
</p><p id="630">
<s id="630:1">ལུས་བཙོངས་ནས་ [143b.7]མཆོད་པ་བྱས་པའི་ལེའུ་སྟེ་བཞི་པའོ།། །།</s>
</p><p id="631">
<s id="631:1">རྒྱ་མཚོའི་ལྷས་དྲིས་པའི་ལེའུ་སྟེ་ལྔ་པ།</s>
<s id="631:2">འདི་སྐད་བདག་གིས་ཐོས་པའི་དུས་གཅིག་ན།</s>
</p><p id="632">
<s id="632:1">བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</s>
</p><p id="633">
<s id="633:1">དེའི་ཚེ་ཡུལ་དེ་ཉིད་ན་ཚོང་པ་ལྔ་བརྒྱ་ཙམ་ཞིག་རྒྱ་མཚོར་རིན་པོ་ [144a.1]ཆེ་ལེན་དུ་འགྲོ་བ་དེ་དག་གིས་འདི་ལྟར་བགྲོས་སོ། །</s>
</p><p id="634">
<s id="634:1">བདག་ཅག་གིས་མིའི་ནང་ན་མཁས་ཤིང་ཤེས་པ་ཞིག་དེད་དཔོན་དུ་བཀྲིའོ་ཞེས་བགྲོས་ནས། </s>
</p><p id="635">
<s id="635:1">དགེ་བསྙེན་ཁྲིམས་ལྔ་པ་ཞིག་ཁྲིད་དེ། </s>
</p><p id="636">
<s id="636:1">རྒྱ་མཚོར་ཞུགས་སོ། །</s>
</p><p id="637">
<s id="637:1">རྒྱ་མཚོའི་དབུས་སུ་ཕྱིན་པ་དང་།</s>
<s id="637:2">རྒྱ་མཚོའི་ལྷ་དེ་ [144a.2]སྲིན་པོ་ཞིག་ཏུ་སྤྲུལ་ནས།</s>
</p><p id="638">
<s id="638:1">ལུས་གཟུགས་ཤིན་ཏུ་མི་སྡུག་ཅིང་།</s>
<s id="638:2">སྔོ་ལ་གནག་པ།</s>
<s id="638:3">མཆེ་བ་གྱེན་དུ་བྱུང་བ།</s>
<s id="638:4">མགོ་ལ་མེ་འབར་བ་ཞིག་དྲུང་དུ་འོངས་ནས་ གྲུ་འདི་ང་ལ་བྱིན་ཅིག་ཅེས་སྨྲས་ཏེ།</s>
</p><p id="639">
<s id="639:1">ཚོང་པ་ལ་འདི་སྐད་ཅེས་དྲིའོ། །</s>
</p><p id="640">
<s id="640:1">འཇིག་རྟེན་ན་གང་དག་འཇིགས་སུ་རུང་བ་ང་ལས་ [144a.3]འདའ་བ་ཡོད་དམ་ཞེས་དྲིས་པ་དང་།</s>
<s id="640:2">དགེ་བསྙེན་གྱིས་སྨྲས་པ།</s>
<s id="640:3">ཁྱོད་བས་ཤིན་ཏུ་ལྷག་པར་འཇིགས་པ་ཡོད་དོ། །</s>
</p><p id="641">
<s id="641:1">རྒྱ་མཚོའི་ལྷས་སྨྲས་པ།</s>
<s id="641:2">དེ་ལྟ་བུ་སུ་ཞིག །</s>
<s id="641:3">དགེ་བསྙེན་གྱིས་སྨྲས་པ།</s>
<s id="641:4">འཇིག་རྟེན་ན་གླེན་པ་གཏི་མུག་ཅན།</s>
<s id="641:5">མི་དགེ་བའི་ལས་རྣམས་བག་མེད་པར་བྱེད་པ་</s>
<s id="641:6">[144a.4]སྲོག་གཅོད་པ་དང་། མ་བྱིན་པར་ལེན་པ་དང་། འདོད་པས་ལོག་པར་གཡེམ་པ་དང་།</s>
<s id="641:7">བརྫུན་དུ་སྨྲ་བ་དང་། ཚིག་འཁྱལ་པ་སྨྲ་བ་དང་། ཕྲ་མ་དང་། ཞེ་གཅོད་པའི་ཚིག་སྨྲ་བ་དང་།</s>
<s id="641:8">འདོད་ཆགས་དང་། ཞེ་སྡང་ཆེ་བ་དང་།</s>
<s id="641:9">ངན་པར་ལྟ་བ་དག་ཚེ་འཕོས་ནས་</s>
</p><p id="642">
<s id="642:1">སེམས་ཅན་དམྱལ་ [144a.5]བར་སྐྱེ་སྟེ། </s>
</p><p id="643">
<s id="643:1">སྡུག་བསྔལ་རྣམ་པ་སྣ་ཚོགས་མྱོང་བ་རྣམས་</s>
<s id="643:2">སེམས་ཅན་དམྱལ་བའི་སྲུང་མས་ཁྲིད་དེ།</s>
</p><p id="644">
<s id="644:1">ལ་ལ་ནི་མཚོན་གྱིས་དམྱལ་ཞིང་གཏུབས། </s>
</p><p id="645">
<s id="645:1">ལ་ལ་ནི་ཤིང་རྟས་ཕན་ཚུན་དུ་དྲངས་ནས་ཁམས་ཚད་དུ་བཅད། </s>
</p><p id="646">
<s id="646:1">ལ་ལ་ནི་གཏུན་གྱིས་བརྡུངས།</s>
<s id="646:2">ལ་ལ་ནི་རང་ཐག་གིས་བཏགས།</s>
</p><p id="647">
<s id="647:1">ལ་ལ་ནི་ [144a.6]རལ་གྲིའི་རི་ལ་འཛེགས། </s>
</p><p id="648">
<s id="648:1">ལ་ལ་ནི་མིའི་ཤིང་རྟ་དང་ཟངས་ཁོལ་བ་དང་ཆབ་རོམ་དང་ངན་སྐྱུགས་ཀྱི་ནང་དུ་བསྐོལ་བ་ལ་སོགས་པ།</s>
<s id="648:2">སྡུག་བསྔལ་ཤིན་ཏུ་མི་བཟད་པ་རྣམ་པ་སྣ་ཚོགས་དེ་ལྟ་བུ་དག་ལོ་བརྒྱ་སྟོང་གི་བར་དུ་མྱོང་བ་དེ་ནི།</s>
<s id="648:3">ཁྱོད་བས་ཤིན་ཏུ་ཡང་ལྷག་པར་འཇིགས་སུ་རུང་ངོ་ [144a.7]ཞེས་སྨྲས་པ་དང་།</s>
<s id="648:4">རྒྱ་མཚོའི་ལྷས་ཐོས་ནས་</s>
</p><p id="649">
<s id="649:1">དེ་མ་ཐག་ཏུ་མི་སྣང་བར་གྱུར་ཏོ། །</s>
</p><p id="650">
<s id="650:1">ཡང་རྒྱ་མཚོའི་ནང་དུ་སོང་བ་ལས།</s>
<s id="650:2">རྒྱ་མཚོའི་ལྷ་དེ་མིའི་ནང་ནས་ཤིན་ཏུ་རིད་ཅིང་ ཉམ་ཐག་པ་རྩ་དང་རུས་པ་ཙམ་འབྲེལ་པ་ཞིག་ཏུ་སྤྲུལ་ནས་</s>
</p><p id="651">
<s id="651:1">གྲུ་འདི་ང་ལ་བྱིན་ཅིག་ཅེས་སྨྲ་ཞིང་དེ་ལ་འདི་སྐད་ཅེས་དྲིའོ། ། </s>
</p><p id="652">
<s id="652:1">[144b.1]འཇིག་རྟེན་ན་རིད་ཅིང་ཉམ་ཐག་པ་ང་ལས་ལྷག་པ་ཡོད་དམ་ཞེས་དྲིས་པ་དང་།</s>
<s id="652:2">དགེ་བསྙེན་གྱིས་སྨྲས་པ།</s>
<s id="652:3">ཁྱོད་པས་ཤིན་ཏུ་ལྷག་པར་ཉམ་ཐག་ཅིང་རིད་པ་ཡོད་དོ། །</s>
</p><p id="653">
<s id="653:1">རྒྱ་མཚོའི་ལྷས་སྨྲས་པ།</s>
<s id="653:2">དེ་ལྟ་བུ་དེ་སུ་ཡིན།</s>
</p><p id="654">
<s id="654:1">དགེ་བསྙེན་གྱིས་སྨྲས་པ།</s>
<s id="654:2">གང་གླེན་ཞིང་གཏི་མུག་ཅན་རང་ [144b.2]བཞིན་གྱིས་འཇུངས་ཞིང་སེར་སྣ་བྱེད་ལ།</s>
<s id="654:3">འདོད་པས་ཕྲག་དོག་བྱེད་ལ་སྦྱིན་པ་མི་ཤེས་པ་</s>
<s id="654:4">དག་ཚེ་འཕོས་ནས ཡི་དགས་སུ་སྐྱེས་ཏེ།</s>
</p><p id="655">
<s id="655:1">ལུས་ནི་རི་བོ་ཙམ།</s>
<s id="655:2">མགྲིན་པ་ནི་མོ་ཁབ་ཙམ་དུ་གྱུར་ཏེ།</s>
</p><p id="656">
<s id="656:1">སྐྲ་འཛིངས་པ་གནག་ཅིང་རིད་པ།</s>
<s id="656:2">ལོ་བརྒྱ་སྟོང་གི་བར་དུ་ཆུའི་མིང་ཡང་མི་ [144b.3]ཐོས་པ་</s>
<s id="656:3">དེ་ནི་ཁྱོད་བས་ཀྱང་ཤིན་ཏུ་ལྷག་པར་རིད་དོ་ཞེས་སྨྲས་མ་ཐག་ཏུ་མི་སྣང་བར་གྱུར་ཏོ། །</s>
</p><p id="657">
<s id="657:1">དེ་ནས་ཡང་སོང་སོང་བ་ལས་རྒྱ་མཚོའི་ལྷ་དེ་མིའི་ནང་ནས་གཟུགས་བྱད་ཤིན་ཏུ་བཟང་པོ་ཞིག་ཏུ་སྤྲུལ་ནས། </s>
</p><p id="658">
<s id="658:1">གྲུ་འདི་ང་ལ་བྱིན་ཅིག་ཅེས་སྨྲས་ཏེ། </s>
</p><p id="659">
<s id="659:1">ཚོང་པ་དག་ལ་འཇིག་རྟེན་མིའི་ནང་ན་ང་ [144b.4]ཙམ་དུ་གཟུགས་བྱད་བཟང་ལ་མཛེས་པ་ཡོད་དམ།</s>
<s id="659:2">དགེ་བསྙེན་གྱིས་སྨྲས་པ།</s>
<s id="659:3">ཁྱོད་བས་བརྒྱ་འགྱུར་སྟོང་འགྱུར་གྱིས་ལྷག་པར་བཟང་བ་ཡོད་དོ། །</s>
</p><p id="660">
<s id="660:1">རྒྱ་མཚོའི་ལྷས་སྨྲས་པ།</s>
<s id="660:2">བདག་བས་ལྷག་པར་བཟང་བ་དེ་སུ་ཞིག །</s>
<s id="660:3">དགེ་བསྙེན་གྱིས་སྨྲས་པ།</s>
<s id="660:4">འཇིག་རྟེན་ན་ [144b.5]མཁས་པ་བློ་དང་ལྡན་པ།</s>
<s id="660:5">དགེ་བ་བཅུ་ཕུན་སུམ་ཚོགས་པར་སྤྱོད་པ།</s>
<s id="660:6">ལུས་དང་ངག་དང་ཡིད་ཀྱི་ལས་ཡོངས་སུ་དག་པས།</s>
<s id="660:7">དཀོན་མཆོག་གསུམ་ལ་ཤིན་ཏུ་དད་པ། ཅི་འབྱོར་པ་དེས་མཆོད་པ་བྱེད་པའི་བློ་ཅན་དེ་ནི།</s>
<s id="660:8">ཚེ་འཕོས་ནས་ མཐོ་རིས་ཀྱི་ལྷར་སྐྱེས་ཏེ</s>
</p><p id="661">
<s id="661:1">[144b.6]གཟུགས་བྱད་ལེགས་པར་ཤིན་ཏུ་སྡུག་པ་ཤིན་ཏུ་མཛེས་པ།</s>
<s id="661:2">དེ་ནི་ཁྱོད་བས་བརྒྱ་འགྱུར་སྟོང་འགྱུར་གྱིས་ལྷག་སྟེ།</s>
</p><p id="662">
<s id="662:1">ཁྱོད་དང་དེ་གཉིས་བསྐྲུན་ན། </s>
</p><p id="663">
<s id="663:1">སྤྲེའུ་ཞར་མ་དང་བཀྲ་ཤིས་མ་བསྐྲུན་པ་དང་འདྲའོ། །</s>
</p><p id="664">
<s id="664:1">དེ་ནས་རྒྱ་མཚོའི་ལྷས་ཆུ་སྙིམ་པ་གང་བཅུས་ནས་དགེ་བསྙེན་དེ་ལ་སྙིམ་ [144b.7]པ་གང་གི་ཆུ་མང་ངམ། རྒྱ་མཚོའི་ཆུ་མང་།  ཞེས་དྲིས་པ་དང་།</s>
<s id="664:2">དགེ་བསྙེན་གྱིས་སྙིམ་པ་གང་གི་ཆུ་མང་གི་རྒྱ་མཚོའི་ཆུ་ནི་མང་བ་མ་ཡིན་ནོ་ཞེས་སྨྲས་སོ། །</s>
</p><p id="665">
<s id="665:1">རྒྱ་མཚོའི་ལྷས་སྨྲས་པ།</s>
<s id="665:2">ཁྱེད་འདི་སྐད་དུ་སྨྲས་པའི་ཚིག་དེ་བདེན་པ་ཡིན་ནམ།</s>
<s id="665:3">དགེ་བསྙེན་གྱིས་སྨྲས་པ།</s>
<s id="665:4">ཚིག་ [145a.1]འདི་ནི་བདེན་པ་ཡིན་གྱིས་བརྫུན་པ་མ་ཡིན་ནོ། །</s>
</p><p id="666">
<s id="666:1">བདེན་པར་ཅིར་མངོན། </s>
</p><p id="667">
<s id="667:1">སྨྲས་པ་རྒྱ་མཚོའི་ཆུ་མང་མོད་ཀྱི། གདོན་མི་ཟ་བར་སྐམ་པའི་དུས་ཡོད་དོ། །</s>
</p><p id="668">
<s id="668:1">བསྐལ་པ་མེས་འཇིག་ཏུ་ཉེ་བ་ན་ཉི་མ་གཉིས་ཤར་ཏེ་ཆུ་མིག་དང་ལྟེང་ཀ་ཀུན་བསྐམས་སོ། །</s>
</p><p id="669">
<s id="669:1">ཉི་མ་གསུམ་ [145a.2]ཤར་བ་ན། </s>
</p><p id="670">
<s id="670:1">ཆུ་བྲན་ཐམས་ཅད་བསྐམས་སོ། །</s>
</p><p id="671">
<s id="671:1">ཉི་མ་བཞི་ཤར་བ་ན་</s>
<s id="671:2">ཆུ་བོ་ཐམས་ཅད་བསྐམས་སོ། །</s>
</p><p id="672">
<s id="672:1">ཉི་མ་ལྔ་ཤར་བ་ན་</s>
<s id="672:2">རྒྱ་མཚོ་ཆེན་པོ་ཡང་སྔ་མ་ལས་འགྲིབ་བོ། །</s>
<s id="672:3">ཉི་མ་དྲུག་ཤར་བ་ན་</s>
<s id="672:4">སུམ་ཉིས་འགྲིབ་བོ། །</s>
<s id="672:5">ཉི་མ་བདུན་ཤར་བ་ན་</s>
<s id="672:6">རྒྱ་མཚོ་ཆེན་པོ་ཡང་བསྐམས་ཏེ།</s>
</p><p id="673">
<s id="673:1">[145a.3]རི་རབ་ལྷུན་པོ་ཡང་རྙིལ་རྡོ་རྗེའི་མཐའ་ལ་ཐུག་པའི་བར་དུ་ཚིག་ཅིང་འབར་བར་འགྱུར་རོ། །</s>
<s id="673:2">གང་ཞིག་ཤིན་ཏུ་དད་པའི་སེམས་ཀྱིས་ཆུ་སྙིམ་པ་གང་ཙམ་སངས་རྒྱས་ལ་མཆོད་དམ།</s>
<s id="673:3">དགེ་འདུན་ལ་ཕུལ་ལམ།</s>
<s id="673:4">ཕ་མ་ལ་ཕུལ་ལམ།</s>
<s id="673:5">དབུལ་ཕོངས་ལ་བྱིན་ནམ།</s>
<s id="673:6">གཅན་ [145a.4]གཟན་ལ་བྱིན་ན</s>
</p><p id="674">
<s id="674:1">བསོད་ནམས་འདི་ནི་བསྐལ་པ་དུ་མར་ཡང་མི་ཟད་དེ། </s>
</p><p id="675">
<s id="675:1">དེ་བས་ན་རྒྱ་མཚོའི་ཆུ་ནི་ཉུང་གིས། སྙིམ་པ་གང་གི་ཆུ་ནི་མང་བར་རིག་པར་བྱའོ། །</s>
</p><p id="676">
<s id="676:1">དེ་ནས་རྒྱ་མཚོའི་ལྷ་རབ་ཏུ་དགའ་སྟེ། </s>
</p><p id="677">
<s id="677:1">དེས་དགེ་བསྙེན་དེ་ལ་རིན་པོ་ཆེ་མང་དུ་ཕུལ་ནས། </s>
</p><p id="678">
<s id="678:1">རིན་པོ་ཆེ་དམ་པ་དག་ [145a.5]སངས་རྒྱས་དང་དགེ་འདུན་ལ་ཡང་བསྐུར་རོ། །</s>
<s id="678:2">དགེ་བསྙེན་དང་ཚོང་པ་རྣམས་རིན་པོ་ཆེས་ཆོག་པར་གྱུར་ནས།</s>
<s id="678:3">ཕྱིར་ཡང་བདེ་བར་ཡུལ་དུ་ཕྱིན་ཏོ། །</s>
</p><p id="679">
<s id="679:1">དེའི་ཚེ་དགེ་བསྙེན་དེ་དང་།</s>
<s id="679:2">ཚོང་པ་ལྔ་བརྒྱ་ཙམ་སངས་རྒྱས་གང་ན་བ་དེར་འོངས་ནས་བ</s>
<s id="679:3">ཅོམ་ལྡན་འདས་ཀྱི་ཞབས་ལ་སྤྱི་བོས་ [145a.6]ཕྱག་འཚལ་ཏེ།</s>
</p><p id="680">
<s id="680:1">སོ་སོ་ནས་རིན་པོ་ཆེ་ཐོགས་པ་དང་། རྒྱ་མཚོའི་ལྷས་བསྐུར་བ་ཡང་</s>
<s id="680:2">སངས་རྒྱས་དང་དགེ་འདུན་ལ་ཕུལ་ཏེ།</s>
</p><p id="681">
<s id="681:1">དེ་དག་པུས་མོ་ས་ལ་བཙུགས་ནས་ཐལ་མོ་སྦྱར་ཏེ།</s>
<s id="681:2">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
</p><p id="682">
<s id="682:1">བདག་ཀྱང་སྟོན་པའི་བསྟན་པ་ལ་རབ་ [145a.7]ཏུ་འབྱུང་ངོ་ཞེས་སྨྲས་པ་དང་།</s>
<s id="682:2">བཅོམ་ལྡན་འདས་ཀྱིས་དགེ་བསྙེན་དག་ལེགས་པར་འོངས་སོ་ཞེས་བཀའ་སྩལ་པ་དང་།</s>
<s id="682:3">སྐྲ་དང་ཁ་སྤུ་རང་བྱི་སྟེ།</s>
</p><p id="683">
<s id="683:1">ཆོས་གོས་གྱོན་པའི་དགེ་སློང་དུ་གྱུར་ཏོ། །</s>
</p><p id="684">
<s id="684:1">དེ་ལ་བཅོམ་ལྡན་འདས་ཀྱིས་ཅི་རིགས་པའི་ཆོས་བསྟན་ཅིང་ཕྱིས་འདོད་པ་ཀུན་ཟད་དེ། </s>
</p><p id="685">
<s id="685:1">[145b.1]དགྲ་བཅོམ་པར་གྱུར་ཏོ། །</s>
</p><p id="686">
<s id="686:1">འཁོར་མང་པོ་དེ་དག་བཅོམ་ལྡན་འདས་ཀྱིས་གསུངས་པ་ལ་ཡི་རངས་ནས་མངོན་པར་དགའོ། །</s>
</p><p id="687">
<s id="687:1">རྒྱ་མཚོའི་ལྷས་དྲིས་པའི་ལེའུ་སྟེ་ལྔ་པའོ།། །།</s>
</p><p id="688">
<s id="688:1">བམ་པོ་གཉིས་པ།</s>
<s id="688:2">འདི་སྐད་བདག་གིས་ཐོས་པའི་དུས་གཅིག་ན།</s>
<s id="688:3">བཅོམ་ལྡན་འདས་བྱ་ [145b.2]ཀ་ལན་ད་ཀ་གནས་པ་འོད་མའི་ཚལ་ན་བཞུགས་སོ། །</s>
<s id="688:4">དེའི་ཚེ་ན་ཡུལ་དེ་ན་བློན་པོ་ཆེན་པོ་</s>
<s id="688:5">ཤིན་ཏུ་ཕྱུག་པ་ཞིག་ལ་</s>
<s id="688:6">བུ་ཙ་མེད་དོ། །</s>
<s id="688:7">དེའི་ཚེ་ན་ཆུ་ཀླུང་གང་གཱའི་འགྲམ་ན། </s>
<s id="688:8">མ་ཎི་བྷ་དྲ་ཞེས་བྱ་བའི་ལྷ་རྟེན་ཞིག་ཡོད་དེ། </s>
<s id="688:9">ཐམས་ཅད་དེ་ལ་ཕྱག་འཚལ་ཞིང་མཆོད་པ་བྱེད་དེ། </s>
<s id="688:10">བློན་པོ་ [145b.3]ཆེན་པོ་དེ་ཡང་ལྷ་རྟེན་དེའི་གན་དུ་སོང་ནས། </s>
<s id="688:11">འདི་སྐད་ཅེས་གསོལ་ཏོ། །</s>
<s id="688:12">བདག་ལ་བུ་ཙ་མེད་དེ། </s>
<s id="688:13">ལྷ་ཁྱོད་ཡོན་ཏན་ཚད་མེད་པ་དང་ལྡན་པ་ཞེས་ཐོས་ཀྱིས།</s>
<s id="688:14">འགྲོ་བ་ཀུན་ལ་སྐྱོབས་པ་ཁྱོད་གཞན་གྱི་སྨོན་ལམ་བསྐང་བར་ནུས་ན།</s>
<s id="688:15">བདག་ཀྱང་བསྐྱབ་ཏུ་གསོལ་ལོ། །</s>
<s id="688:16">གལ་ [145b.4]ཏེ་བདག་ལ་ཁྱོད་ཀྱིས་བུ་ཅིག་སྩལ་ན།</s>
<s id="688:17">གསེར་དང་དངུལ་གྱིས་ལྷ་ཁྱོད་ཀྱི་སྐུ་ཡང་གཡོགས་ཤིང་།</s>
<s id="688:18">བཞུགས་པའི་རྟེན་ཡང་སྤོས་དང་བྱུག་པས་བྱུག་གོ། །</s>
<s id="688:19">ཅི་སྟེ་མངོན་པར་རྟགས་མེད་ན། </s>
<s id="688:20">ལྷ་ཁྱོད་ཀྱི་རྟེན་ཡང་བཤིག་ལ།</s>
<s id="688:21">ཁྱོད་ཀྱི་ལུས་ལ་མི་གཙང་བ་དང་བཤང་གཅིས་ཀྱང་ [145b.5]བསྐུའོ་ཞེས་སྨྲས་པ་དང་།</s>
<s id="688:22">ལྷ་དེས་ཐོས་ནས་</s>
<s id="688:23">འདི་སྙམ་དུ་བསམས་སོ། །</s>
<s id="688:24">བློན་པོ་དེ་ནི་ཕྱུག་ཅིང་བཙན་ལ་མཐུ་ཆེ་བས།</s>
<s id="688:25">སྨད་རིགས་ཙམ་གྱིས་འདིའི་བུར་མི་འགྱུར་ཏེ།</s>
<s id="688:26">བདག་མཐུ་ཆུང་བས་</s>
<s id="688:27">འདིའི་སྨོན་ལམ་བསྐང་མི་ནུས་སོ། །</s>
<s id="688:28">གལ་ཏེ་སྨོན་པ་བཞིན་དུ་མ་བྱས་ན་</s>
<s id="688:29">གདོན་མི་ཟ་ [145b.6]བར་མི་སྡུག་པར་ཐོ་འཚམས་སོ་བསམས་ནས།</s>
<s id="688:30">རྟེན་བསྲུང་བའི་ལྷ་དེས་མ་ཎི་བྷ་དྲ་ལ་གསོལ་པ་དང་།</s>
<s id="688:31">དེ་ཡང་དེ་ལྟ་བུའི་མཐུ་མེད་པས།</s>
<s id="688:32">རྣམ་ཐོས་ཀྱི་བུ་གང་ན་བ་དེར་སོང་ནས། རྣམ་ཐོས་ཀྱི་བུ་ལ་གསོལ་ཏོ། །</s>
<s id="688:33">རྣམ་ཐོས་ཀྱི་བུས་ཀྱང་བདག་གི་མཐུ་ཙམ་གྱིས་བུ་ཡོད་པར་མི་ [145b.7]ནུས་སོ་སྙམ་བསམས་ནས། </s>
<s id="688:34">རྣམ་ཐོས་ཀྱི་བུ་དེ་བརྒྱ་བྱིན་གང་ན་བ་དེར་སོང་སྟེ་འདི་སྐད་ཅེས་གསོལ་ཏོ། །</s>
<s id="688:35">བདག་གི་བློན་པོ་མ་ཎི་བྷ་དྲ་ཞེས་བགྱི་བས་བདག་ལ་འདི་སྐད་ཅེས་མཆིའོ། །</s>
<s id="688:36">རྒྱལ་པོའི་ཁབ་ན་བློན་པོ་ཞིག་བདག་ལ་བུ་སློང་སྟེ།</s>
<s id="688:37">སྨོན་པ་བཞིན་དུ་བྱས་ན་ནི་</s>
<s id="688:38">མཆོད་པ་དང་རིམ་གྲོ་ [146a.1]ཡང་བྱེད་དོ། །</s>
<s id="688:39">སྨོན་པ་བཞིན་དུ་མ་བྱས་ན་</s>
<s id="688:40">རྟེན་ཡང་བཤིག་སྟེ་</s>
<s id="688:41">མི་སྡུག་པར་བྱའོ་ཞེས་དམ་བཅས་པས།</s>
<s id="688:42">དེ་ནི་དམ་བཅས་པ་བཞིན་དུ་གདོན་མི་འཚལ་བར་བགྱིད་ན།</s>
<s id="688:43">བརྒྱ་བྱིན་ལྷའི་དབང་པོ་ཁྱོད་ཀྱིས་དེ་ལ་བུ་ཞིག་མཆིས་པར་མཛད་དུ་གསོལ་ཞེས་གསོལ་པ་དང་། [146a.2]</s>
<s id="688:44">བརྒྱ་བྱིན་གྱིས་སྨྲས་པ།</s>
<s id="688:45">འདི་ནི་ཤིན་ཏུ་ཡང་དཀའ་མོད་ཀྱིས།</s>
<s id="688:46">ད་ལྟར་རྒྱུ་ཞིག་སྣང་ངོ་། །</s>
<s id="688:47">དེའི་ཚེ་ན་ལྷའི་སྲས་པོ་ཞིག་ཡོན་ཏན་ལྔ་དང་བྲལ་ནས་</s>
<s id="688:48">ཚེའི་དུས་བྱེད་དུ་ཉེ་བ་ཞིག་ཡོད་དེ</s>
<s id="688:49">དེ་ལ་འདི་སྐད་ཅེས་སྨྲས་སོ། །</s>
<s id="688:50">ཁྱོད་ནི་ཚེའི་དུས་བྱེད་པར་ངེས་པས།</s>
<s id="688:51">དུས་བྱས་ན་བློན་པོ་དེའི་བུར་ [146a.3]སྐྱེས་ཤིག་ཅེས་སྨྲས་སོ། །</s>
<s id="688:52">ལྷའི་སྲས་པོས་སྨྲས་པ།</s>
<s id="688:53">བདག་ནི་རབ་ཏུ་འབྱུང་ཞིང་དམ་པའི་ཆོས་སྤྱོད་པར་དད་དེ།</s>
<s id="688:54">གལ་ཏེ་རིགས་ཆེ་ཞིང་མཐོ་བར་སྐྱེས་ན། </s>
<s id="688:55">རབ་ཏུ་འབྱུང་བར་དཀའོ། །</s>
<s id="688:56">རིགས་ཐ་མལ་པར་གྱུར་ན་སླའོ་ཞེས་གསོལ་པ་དང་།</s>
<s id="688:57">བརྒྱ་བྱིན་གྱིས་ཡང་སྨྲས་པ།</s>
<s id="688:58">ལྷ་ [146a.4]ཁྱོད་དེར་སྐྱེས་ཤིག་དང་།</s>
<s id="688:59">རབ་ཏུ་འབྱུང་བར་དད་ན།</s>
<s id="688:60">ངས་ཀྱང་གྲོགས་བྱའོ་ཞེས་སྨྲས་སོ། །</s>
<s id="688:61">ལྷའི་སྲས་པོ་དེ་དེར་ཚེ་འཕོས་ནས། </s>
<s id="688:62">བློན་པོ་དེའི་རིགས་སུ་དེའི་བཙུན་མོའི་རུམ་དུ་སྐྱེས་ཏེ། </s>
<s id="688:63">ཕྱིས་བཙས་ན་དབྱིབས་ལེགས་ཤིང་བལྟ་ན་སྡུག་པ་བཟང་བ་ཞིག་བཙས་ཏེ། </s>
<s id="688:64">མཚན་ [146a.5]མཁན་ལ་བསྟན་ནས། </s>
<s id="688:65">མཚན་མཁན་གྱིས་ཀྱང་བལྟས་ཏེ། </s>
<s id="688:66">བུ་འདི་ཐོག་མ་གང་ནས་རྙེད་ཅེས་དྲིས་ནས། </s>
<s id="688:67">ཆུ་ཀླུང་གང་གཱའི་ལྷ་ལས་བསླངས་སོ། །ཞེས་བྱས་པ་དང་།</s>
<s id="688:68">བུ་དེའི་མིང་ཡང་གང་གཱ་དར་ཞེས་བྱ་བར་བཏགས་སོ། །</s>
<s id="688:69">ཕྱིས་ཚད་དུ་ཕྱིན་པར་སྐྱེས་པ་དང་།</s>
<s id="688:70">དེས་ [146a.6]ཕ་མ་ལ་བདག་ནི་རབ་ཏུ་བྱུང་བར་གསོལ་ལོ་ཞེས་སྨྲས་སོ། །</s>
<s id="688:71">དེ་ལ་ཕ་མས་སྨྲས་པ།</s>
<s id="688:72">ཁོ་བོ་ནི་འདི་ལྟ་བུར་ཕྱུག་ཅིང་བཙན་ཏེ།</s>
<s id="688:73">ལོངས་སྤྱོད་ཆེན་པོ་དང་ལྡན་ལ།</s>
<s id="688:74">བུ་ནི་ཁྱོད་གཅིག་པུར་ཟད་དེ།</s>
<s id="688:75">ངའི་རིགས་བསབ་ཅིང་ཕ་མ་གསོ་དགོས་ཀྱི་མི་གནང་ངོ་ཞེས་བསྒོ་བ་དང་།</s>
<s id="688:76">[146a.7]ཁྱེའུ་དེས་བསམས་པ་བཞིན་དུ་མ་འགྲུབ་པས་ཤིན་ཏུ་མི་དགའ་སྟེ།</s>
<s id="688:77">འདི་སྙམ་དུ་ལུས་འདི་མེད་པར་བྱས་ལ།</s>
<s id="688:78">རིགས་ཐ་མལ་པ་ཅིག་ཏུ་སྐྱེས་ཏེ།</s>
<s id="688:79">རབ་ཏུ་འབྱུང་བར་གསོལ་ན། </s>
<s id="688:80">འདི་ལས་སླ་ཡང་སྲིད་སྙམ་དུ་བསམས་ནས། </s>
<s id="688:81">སོང་སྟེ་ཕྱི་རོལ་ཏུ་བྱུང་ནས། </s>
<s id="688:82">བྲག་མཐོན་པོ་ཞིག་ལ་ [146b.1]མཆོངས་སོ། །</s>
<s id="688:83">བྲག་ལ་མཆོངས་ཏེ་ས་ལ་ལྷུང་ན་ཡང་</s>
<s id="688:84">སྣད་པའམ་ཉམས་པ་མེད་དོ། །</s>
<s id="688:85">དེ་ནས་ཆུ་ཆེན་པོའི་འགྲམ་དུ་སོང་སྟེ། </s>
<s id="688:86">ཆུར་མཆོངས་ན་ཡང་</s>
<s id="688:87">ཆུས་གཡེངས་ཏེ་</s>
<s id="688:88">མཉེས་པར་ཕྱིར་བྱུང་ངོ་། །</s>
<s id="688:89">བཙན་དུག་ཟོས་ན་ཡང་</s>
<s id="688:90">དུག་གིས་མ་ཐུབ་ཅིང་།</s>
<s id="688:91">གནོད་པར་མ་གྱུར་ནས།</s>
<s id="688:92">[146b.2]ཡང་འདི་སྙམ་དུ་བསམས་སོ། །</s>
<s id="688:93">བདག་གིས་རྒྱལ་པོའི་ཁྲིམས་དང་འགལ་བ་ཞིག་བྱས་ན། </s>
<s id="688:94">རྒྱལ་པོས་བསད་ཀྱང་སྲིད་སྙམ་བསམས་ནས། </s>
<s id="688:95">རྒྱལ་པོའི་བཙུན་མོ་དང་སླས་རྣམས་ཕོ་བྲང་གི་ཕྱི་རོལ་དུ་བྱུང་སྟེ། </s>
<s id="688:96">སྐྱེད་མོས་ཚལ་གྱི་རྫིང་བུར་ཁྲུས་བྱེད་དུ་དོང་ནས། </s>
<s id="688:97">དེ་དག་གིས་ [146b.3]གོས་དང་རྒྱན་བཀྲོལ་ཏེ་ཤིང་ལ་བཞག་གོ། །</s>
<s id="688:98">དེ་ལྟར་གོས་དང་རྒྱན་ཤིང་ལ་བཞག་པ་ གང་ག་དར་སོང་བས་མཐོང་བ་དང་། སྐྱེད་མོས་ཚལ་དུ་ཞུགས་ཏེ།</s>
<s id="688:99">བཙུན་མོ་དེ་དག་གི་གོས་དང་རྒྱན་པང་པས་བཏབ་ནས། </s>
<s id="688:100">སྒོར་བྱུང་བ་དང་། སྒོ་སྲུང་གིས་བཟུང་སྟེ། </s>
<s id="688:101">རྒྱལ་པོ་མ་སྐྱེས་དགྲ་ [146b.4]ལ་ཕུལ་ལོ། །</s>
<s id="688:102">རྒྱལ་པོས་དེ་སྐད་ཅེས་ཐོས་ནས་</s>
<s id="688:103">རབ་ཏུ་ཁྲོས་ཏེ།</s>
<s id="688:104">མདའ་གཞུ་བླངས་ནས་</s>
<s id="688:105">རྒྱལ་པོ་ཉིད་ལག་དར་ཏེ་ཁྱེའུ་ལ་འཕངས་ནས་</s>
<s id="688:106">མདའ་འཕངས་པ་ཁྱེའུ་ལ་མ་སོང་གི་ཕྱིར་ཡང་</s>
<s id="688:107">རྒྱལ་པོའི་དྲུང་དུ་ལྷུང་ངོ་། །</s>
<s id="688:108">ལན་གསུམ་གྱི་བར་དུ་དེ་ལྟར་གྱུར་ནས། </s>
<s id="688:109">རྒྱལ་པོ་དངངས་ཏེ། [146b.5]གཞུ་ཡང་བོར་ནས་</s>
<s id="688:110">ཁྱེའུ་ལ་ཁྱོད་ལྷའམ་ཀླུའམ། ཡི་དགས་སམ། གནོད་སྦྱིན་ནམ། ཅི་ཞིག་ཞེས་སྨྲས་སོ། །</s>
<s id="688:111">ཁྱེའུས་གསོལ་པ། བདག་ལ་གསོལ་བ་སྣ་ཅིག་མཆིས། </s>
<s id="688:112">དེ་གནང་ན་ལེགས་པར་སྨྲ་ཞེས་གསོལ་པ་དང་།</s>
<s id="688:113">རྒྱལ་པོས་ཀྱང་དེ་བཞིན་དུ་བྱའོ་ཞེས་སྨྲས་ [146b.6]སོ། །</s>
<s id="688:114">ཁྱེའུས་གསོལ་པ།</s>
<s id="688:115">བདག་ནི་ལྷ་ཡང་མ་ལགས་ཀླུ་ཡང་མ་ལགས་ཏེ།</s>
<s id="688:116">རྒྱལ་པོའི་ཁབ་ཀྱི་བློན་པོའི་བུ་ལགས་སོ། །</s>
<s id="688:117">བདག་རབ་ཏུ་བྱུང་བར་དད་ན།</s>
<s id="688:118">བདག་གི་ཕ་མས་མ་གནང་ན། </s>
<s id="688:119">བདག་གི་ལུས་འདི་གཞན་དུ་སྐྱེ་བར་བགྱི་བའི་སླད་དུ་རང་འཆིའོ་སྙམ་ནས། </s>
<s id="688:120">བྲག་ [146b.7]མཐོན་པོ་ལ་མཆོངས། </s>
<s id="688:121">ཆུར་ཡང་མཆོངས། </s>
<s id="688:122">བཙན་དུག་ཀྱང་འཚལ་ན་འགུམ་དུ་མ་བཏུབ་ནས། </s>
<s id="688:123">རྒྱལ་པོའི་ཁྲིམས་ལས་འགལ་བ་ཞིག་བགྱིས་ན་འགུམ་པར་འགྱུར་སྙམ་བསམས་ཏེ། </s>
<s id="688:124">རྒྱལ་པོས་འགུམ་པར་བགྱི་བ་པས་ཀྱང་</s>
<s id="688:125">འདི་ལྟར་མ་འགུམ་སྟེ།</s>
<s id="688:126">ད་འདི་འདྲ་བར་གྱུར་ན་རྒྱལ་ [147a.1]པོས་</s>
<s id="688:127">ཐུགས་རྗེ་བར་དགོངས་ཏེ།</s>
<s id="688:128">བདག་རབ་ཏུ་འབྱུང་བར་གནོང་ཤིག་ཅེས་གསོལ་པ་དང་།</s>
<s id="688:129">རྒྱལ་པོས་ཀྱང་ཁྱོད་རབ་ཏུ་བྱུང་བར་གནང་ངོ་ཞེས་བཀའ་སྩལ་ནས།</s>
<s id="688:130">ཁྱེའུ་དེ་ཁྲིད་དེ་བཅོམ་ལྡན་འདས་ཀྱི་སྤྱན་སྔར་ལྷགས་ནས། </s>
<s id="688:131">ཅི་ལྟར་གྱུར་བ་བཅོམ་ལྡན་འདས་ལ་ཞིབ་ཏུ་ [147a.2]གསོལ་ཏོ། །</s>
<s id="688:132">དེ་ནས་བཅོམ་ལྡན་འདས་ཀྱིས་ཀྱང་རབ་ཏུ་འབྱུང་བར་གནང་ནས་</s>
<s id="688:133">ལུས་ལ་ཆོས་གོས་གྱོན་ཅིག་ཅེས་པ་དང་དགེ་སློང་དུ་གྱུར་ཏོ། །</s>
<s id="688:134">བཅོམ་ལྡན་འདས་ཀྱིས་ཅི་རིགས་པར་ཆོས་བསྟན་ནས། </s>
<s id="688:135">སེམས་རྣམ་པར་གྲོལ་ཏེ་</s>
<s id="688:136">དགྲ་བཅོམ་པར་གྱུར་ནས།</s>
<s id="688:137">རིག་པ་གསུམ་དང་། མངོན་ [147a.3]པར་ཤེས་པ་དྲུག་དང་།</s>
<s id="688:138">རྣམ་པར་ཐར་པ་བརྒྱད་དང་ལྡན་པར་གྱུར་ཏོ། །</s>
<s id="688:139">དེ་ནས་རྒྱལ་པོ་མ་སྐྱེས་དགྲས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
<s id="688:140">བཅོམ་ལྡན་འདས་ཁྱེའུ་གཞོན་ནུ་འདིས་སྔོན་དགེ་བའི་རྩ་བ་ཅི་ཞིག་བསྒྲུབ་ན། </s>
<s id="688:141">བྲག་ལ་མཆོངས་ཀྱང་མ་གུམ་ལ་</s>
<s id="688:142">ཆབ་ཏུ་མཆོངས་ [147a.4]ཀྱང་གནོད་པར་མ་གྱུར།</s>
<s id="688:143">བཙན་དུག་འཚལ་ཀྱང་མ་གུམ།</s>
<s id="688:144">མདའ་འཕངས་ཀྱང་སྨས་པར་མ་གྱུར་ཏོ། །</s>
<s id="688:145">བཅོམ་ལྡན་འདས་དང་མཇལ་ནས་འཁོར་བའི་མཐའ་ལས་གྲོལ་བར་གྱུར་ཅེས་གསོལ་བ་དང་།</s>
<s id="688:146">བཅོམ་ལྡན་འདས་ཀྱིས་རྒྱལ་པོ་ལ་འདི་སྐད་ཅེས་བཀའ་སྩལ་ཏོ། །</s>
<s id="688:147">སྔོན་ [147a.5]འདས་པའི་དུས་བསྐལ་པ་གྲངས་མེད་པ་འདས་པ་ན། </s>
<s id="688:148">ཡུལ་བཱ་རཱ་ཎ་སཱི་ཞེས་བྱ་བ་ན། </s>
<s id="688:149">རྒྱལ་པོ་ཚངས་པས་བྱིན་ཞེས་བྱ་བ་ཞིག་ཡོད་དེ། </s>
<s id="688:150">རྒྱལ་པོ་དེའི་བཙུན་མོ་དང་ཕོ་བྲང་གི་སླས་སུ་བཅས་ནས། </s>
<s id="688:151">སྐྱེད་མོས་ཚལ་དུ་རོལ་དུ་གཤེགས་སོ། །</s>
<s id="688:152">སྐྱེད་མོས་ཚལ་དེ་ན་ཕོ་བྲང་གི་སླས་དག་ [147a.6]གིས་གླུ་བླངས་པ་དང་།</s>
<s id="688:153">ར་བའི་ཕྱི་རོལ་དུ་མི་ཞིག་གིས་སྐད་ཆེན་པོས་རམ་བུ་བཏེག་པ་</s>
<s id="688:154">རྒྱལ་པོས་ཐོས་སོ། །</s>
<s id="688:155">རྒྱལ་པོས་དེ་ཐོས་ནས་ཁྲོས་ཏེ་</s>
<s id="688:156">མི་དེ་ཟུང་ལ་སོད་ཅིག་ཅེས་བཀའ་སྩལ་ཏོ། །</s>
<s id="688:157">དེའི་ཚེ་བློན་པོ་ཞིག་ཕྱི་རོལ་ནས་ནང་དུ་འོངས་པ་ལས།</s>
<s id="688:158">མི་བཙོན་དུ་བཟུང་བ་མཐོང་བ་དང་།</s>
<s id="688:159">[147a.7]གཡོག་འཁོར་རྣམས་ལ་འདིས་ཅི་ཉེས་ཏེ་བཟུང་ཞེས་དྲིས་ན</s>
<s id="688:160">དེ་དག་གིས་ཅིའི་ཕྱིར་བཟུང་བའི་གཏམ་ཞིབ་ཏུ་སྨྲས་པ་དང་།</s>
<s id="688:161">བློན་པོ་དེས་དེ་དག་ལ་རེ་ཞིག་མ་བསད་པར་སྡོད་ཅིག་</s>
<s id="688:162">ཁོ་བོས་རྒྱལ་པོ་ལ་གསོལ་ཞེས་སྨྲས་ནས་ཕོ་བྲང་གི་ནང་དུ་སོང་སྟེ</s>
<s id="688:163">རྒྱལ་པོ་ལ་འདི་སྐད་ཅེས་གསོལ་ཏོ། ། </s>
<s id="688:164">[147b.1]འགུམ་དུ་ཁྲིད་པའི་མི་དེས་འགུམ་ལ་ཐུག་པའི་ལས་མ་བགྱིས་སོ། །</s>
<s id="688:165">གླུ་བླངས་པའམ་རམ་བུ་བཏེག་པ་ནི་གཟུགས་སུ་མི་སྣང་བས།</s>
<s id="688:166">མི་རིགས་པའི་གློ་བ་རིངས་པ་དང་། བཙུན་མོ་ལ་ངན་དུ་བགྱི་བ་མ་ལགས་ཀྱིས།</s>
<s id="688:167">དེའི་སྲོག་ལ་ཐུགས་བརྩེ་བར་དགོངས་ཏེ་</s>
<s id="688:168">བཏང་བར་རིགས་སོ་ཞེས་ [147b.2]གསོལ་པ་དང་།</s>
<s id="688:169">རྒྱལ་པོས་ཀྱང་མ་བསད་པར་ཐོང་ཤིག་ཅེས་བཀའ་སྩལ་པ་དང་།</s>
<s id="688:170">མི་དེ་ཡང་བློན་པོའི་གཡོག་བྱེད་པ་ལ་ཞུགས་ཏེ</s>
<s id="688:171">ཕྱིས་ལོ་མང་ཞིག་ལོན་པ་དང་། འདི་སྙམ་དུ་སེམས་སོ། །</s>
<s id="688:172">འདོད་ཆགས་ཀྱིས་སྨས་པ་ནི་རལ་གྲི་བས་རྣོ་སྟེ། </s>
<s id="688:173">བདག་འདི་ལྟར་ཉམ་ཐག་པ་ཡང་ [147b.3]</s>
<s id="688:174">འདོད་ཆགས་ཀྱི་ཕྱིར་རོ་སྙམ་བསམས་ནས།</s>
<s id="688:175">བློན་པོ་དེ་ལ་བདག་རབ་ཏུ་འབྱུང་ཞིང་ཐར་པའི་ལམ་བསྒོམ་དུ་ཅི་གནང་ཞེས་གསོལ་ནས། </s>
<s id="688:176">བློན་པོ་དེས་ཀྱང་ཁྱོད་ཐར་པའི་ལམ་བསྒོམ་ན་</s>
<s id="688:177">བདག་ཀྱང་བགེགས་མི་བྱེད་ཀྱིས།</s>
<s id="688:178">ཁྱོད་ཐར་བར་གྱུར་ནས་</s>
<s id="688:179">ཡང་ཕྱིར་བདག་དང་ཕྲད་པར་ཤོག་ཤིག་ [147b.4]ཅེས་བསྒོའོ། །</s>
<s id="688:180">དེ་ནས་མི་དེ་ཡང་དབེན་པར་སོང་ནས་</s>
<s id="688:181">དོན་དམ་པ་ཡིད་ལ་བྱས་ཏེ</s>
<s id="688:182">བརྩོན་འགྲུས་བརྩམས་པས་རང་སངས་རྒྱས་སུ་གྱུར་ནས། </s>
<s id="688:183">ཕྱིར་ཡང་གྲོང་ཁྱེར་དུ་སོང་སྟེ། </s>
<s id="688:184">བློན་པོ་ཆེན་པོ་གང་ན་བ་དེར་འོངས་སོ། །</s>
<s id="688:185">བློན་པོ་ཆེན་པོ་དེ་རབ་ཏུ་དགའ་ནས་</s>
<s id="688:186">བསོད་སྙོམས་དང་། [147b.5]འཚོ་བའི་ཡོ་བྱད་རྣམ་པ་བཞི་མི་བྲེལ་བར་ཕུལ་ལོ། །</s>
<s id="688:187">དེ་ནས་རང་སངས་རྒྱས་དེ་སྟེང་གི་ནམ་མཁའ་ལ་འཕགས་ནས</s>
<s id="688:188">སྐུ་ལ་ཆུ་འབབ་པ་དང་། མེ་བྱུང་བ་དང་། འོད་ཟེར་ཆེར་གཏོང་བ་ལ་སོགས་ཏེ།  ཆོ་འཕྲུལ་རྣམ་པ་བཅྭ་བརྒྱད་བསྟན་ཏོ། །</s>
<s id="688:189">བློན་པོ་ཆེན་པོ་དེས་དེ་ལྟ་བུ་དག་ [147b.6]མཐོང་ནས་</s>
<s id="688:190">ཚད་མེད་པའི་སྤྲོ་བ་སྐྱེས་པས་</s>
<s id="688:191">འདི་སྐད་དུ་དམ་བཅས་སོ། །</s>
<s id="688:192">མི་འདི་བདག་གི་དྲིན་གྱིས་འཚོ་བར་གྱུར་གྱིས།</s>
<s id="688:193">བདག་གར་སྐྱེས་ཀྱང་བཙན་ཅིང་ཕྱུག་པ་དང་། ཚེ་རིང་བ་དང་།</s>
<s id="688:194">གཞན་པས་བརྒྱ་འགྱུར་སྟོང་འགྱུར་དུ་ཤིན་ཏུ་འཕགས་ཤིང་།</s>
<s id="688:195">ཡེ་ཤེས་དང་བསོད་ནམས་ཀྱང་ [147b.7]འདི་དང་མཉམ་པར་གྱུར་ཅིག་ཅེས་སྨོན་ལམ་བཏབ་བོ། །</s>
<s id="688:196">བཅོམ་ལྡན་འདས་ཀྱིས་རྒྱལ་པོ་ལ་བཀའ་སྩལ་པ།</s>
<s id="688:197">དེའི་ཚེ་དེའི་དུས་ན་བློན་པོ་དེས་མི་ཅིག་སྲོག་བསྐྱབས་ཏེ།</s>
<s id="688:198">འབྲས་བུ་ཐོབ་པར་བྱས་པ་དེ་ནི་འདི་ཡིན་ནོ། །</s>
<s id="688:199">དེའི་རྒྱུ་དེའི་རྐྱེན་གྱིས་</s>
<s id="688:200">གང་ནས་གང་དུ་སྐྱེས་ཀྱང་</s>
<s id="688:201">སྲོག་གི་བར་ [148a.1]ཆད་དུ་མ་གྱུར་ཏེ།</s>
<s id="688:202">ད་ང་དང་འཕྲད་ནས་འབྲས་བུ་མཆོག་ཐོབ་པར་གྱུར་ཏོ། །</s>
<s id="688:203">བཅོམ་ལྡན་འདས་ཀྱིས་གསུངས་པ་ལ་འཁོར་མང་པོ་ཐམས་ཅད་ཡི་རངས་ནས་མངོན་པར་དགའོ་</s>
<s id="688:204">ལྷའི་བུ་གང་གཱ་དར་ཞེས་བྱ་བའི་ལེའུ་སྟེ་དྲུག་པའོ།། །།</s>
</p><p id="689">
<s id="689:1">འདི་སྐད་བདག་གིས་ཐོས་ [148a.2]པའི་དུས་གཅིག་ན། </s>
</p><p id="690">
<s id="690:1">བཅོམ་ལྡན་འདས་མཉན་དུ་ཡོད་པ་ན།  རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</s>
</p><p id="691">
<s id="691:1">དེའི་ཚེ་ན་</s>
<s id="691:2">རྒྱལ་པོ་གསལ་རྒྱལ་གྱི་བཙུན་མོ་ཆེན་པོ་</s>
<s id="691:3">འབར་ལི་ཞེས་བྱ་བ་ལ་</s>
<s id="691:4">བུ་མོ་ཞིག་བཙས་ནས།</s>
</p><p id="692">
<s id="692:1">བུ་མོ་དེའི་མིང་ནི་རྡོ་རྗེ་ [148a.3]ཞེས་བྱ་བ་བཏགས་སོ། །</s>
</p><p id="693">
<s id="693:1">བཞིན་རབ་ཏུ་མི་སྡུག་པ། </s>
</p><p id="694">
<s id="694:1">ལུས་ཀྱི་ཤ་ཤིན་ཏུ་རྩུབ་པ་སྟག་ལྤགས་ལྟར་སྲ་བ། </s>
</p><p id="695">
<s id="695:1">སྐྲ་ཡང་རྟ་རྔོག་ལྟར་བཤོར་བ་ཞིག་སྟེ། </s>
</p><p id="696">
<s id="696:1">རྒྱལ་པོས་ཀྱང་བུ་མོ་དེ་མི་སྡུག་པས་མི་དགའ་ནས་</s>
<s id="696:2">ཕོ་བྲང་གི་ནང་དུ་སུས་ཀྱང་མ་མཐོང་བའི་གནས་ཞིག་ཏུ་བསྐྱེད་དོ། །</s>
</p><p id="697">
<s id="697:1">[148a.4]བུ་མོ་དེ་དེ་ལྟར་བཞིན་དུ་མི་སྡུག་ཀྱང་།</s>
<s id="697:2">བཙུན་མོ་ཆེན་པོ་ལ་བཙས་པས་</s>
<s id="697:3">མི་སྡུག་བཞིན་དུ་</s>
<s id="697:4">སུས་ཀྱང་མི་མཐོང་བར་བསྐྱེད་དེ།</s>
</p><p id="698">
<s id="698:1">ཕྱིས་ཆེར་སྐྱེས་ནས་</s>
<s id="698:2">བག་མར་བཏང་རན་པ་དང་།</s>
<s id="698:3">རྒྱལ་པོ་རབ་ཏུ་མི་དགའ་ནས།</s>
</p><p id="699">
<s id="699:1">བློན་པོ་ལ་འདི་སྐད་ཅེས་བཀའ་སྩལ་ཏོ། །</s>
</p><p id="700">
<s id="700:1">ཐོག་མ་ཆོ་ [148a.5]རིགས་མཐོ་བས་རྗེའུ་རིགས་སུ་གཏོགས་པ་ལས་ད་འཁྱམས་ཏེ།  ནོར་དང་ལོངས་སྤྱོད་མི་བདོག་པ་ཅིག་ཚོལ་ལ་ཁྲིད་དེ་</s>
</p><p id="701">
<s id="701:1">ཤོག་ཅེས་བསྒོའོ། །</s>
</p><p id="702">
<s id="702:1">དེ་ནས་བློན་པོ་དེས་ཀྱང་ཆོ་རིགས་ཀྱིས་མཐོ་ཞིང་རྗེའུ་རིགས་ཀྱི་བུ་ལས་འཁྱམས་ནས་དབུལ་ཕོངས་པ་ཞིག་རྙེད་དེ</s>
</p><p id="703">
<s id="703:1">རྒྱལ་པོ་ལ་ཕུལ་ [148a.6]ལོ། །</s>
</p><p id="704">
<s id="704:1">རྒྱལ་པོས་ཀྱང་དེ་དང་མི་མེད་པར་དབེན་པའི་གནས་ཞིག་ཏུ་གསང་སྟེ། </s>
</p><p id="705">
<s id="705:1">ང་ལ་བུ་མོ་བྱད་བཞིན་མི་སྡུག་པ་ཞིག་ཡོད་དེ། </s>
</p><p id="706">
<s id="706:1">བག་མར་བཏང་རན་ན། </s>
</p><p id="707">
<s id="707:1">གཉེན་ཟླ་མ་རྙེད་ཀྱིས་</s>
<s id="707:2">ཆོ་རིགས་ཆེ་ཞིང་མཐོ་བ་ཁྱོད་དབུལ་ཞིང་ཅི་ཡང་མེད་མོད་ཀྱི།</s>
<s id="707:3">ཁྱོད་ཀྱི་ཆུང་མར་སྦྱིན་གྱི་ལོང་ཤིག་ [148a.7]ཅེས་བཀའ་སྩལ་པ་དང་།</s>
<s id="707:4">དེ་ནས་ཁྱེའུ་དེས་པུས་མོ་ས་ལ་བཙུགས་ནས་རྒྱལ་པོའི་བཀའ་བཞིན་དུ་བགྱིའོ། །</s>
</p><p id="708">
<s id="708:1">རྒྱལ་པོ་ཆེན་པོས་བདག་ལ་ཁྱི་མོ་ཞིག་སྩལ་ན་ཡང་བླང་བར་འཚལ་ན། </s>
</p><p id="709">
<s id="709:1">རྒྱལ་པོའི་སྐུ་གདུང་ལ་གཏོགས་པ་སྲས་མོ་སྩལ་ན་ལྟ་ཅི་སྨོས་ཏེ། </s>
</p><p id="710">
<s id="710:1">བཀའ་བཞིན་དུ་བླང་བར་ [148b.1]འཚལ་ལོ་ཞེས་གསོལ་ཏོ། །</s>
</p><p id="711">
<s id="711:1">རྒྱལ་པོས་ཀྱང་སྲས་མོ་དེ་དབུལ་པོའི་ཆུང་མར་བྱིན་ཏེ། </s>
</p><p id="712">
<s id="712:1">དེའི་གནས་ཁང་ལ་སོགས་པ་བྱས་ནས། </s>
</p><p id="713">
<s id="713:1">སྒོ་རིམ་པ་བདུན་དུ་བྱས་ཏེ། </s>
</p><p id="714">
<s id="714:1">དམག་པ་ལ་འདི་སྐད་ཅེས་བསྒོའོ། །</s>
<s id="714:2">ཁྱོད་གང་དུ་འགྲོ་བའི་ཚེ། ཁྱོད་ཉིད་ཀྱིས་སྒོ་ཆོད་ལ་ལྡེ་མིག་ཀྱང་ཁྱེར་ཅིག །</s>
</p><p id="715">
<s id="715:1">[148b.2]ངའི་བུ་མོ་རབ་ཏུ་མི་སྡུག་པ་འདི་ནི་ཅི་ནས་ཀྱང་</s>
<s id="715:2">ཕྱི་མི་གཞན་གྱིས་མི་མཐོང་བར་</s>
<s id="715:3">སྒོ་རབ་ཏུ་སྡོམས་ཤིག་ཅེས་བསྒོ་ནས།</s>
</p><p id="716">
<s id="716:1">ནོར་དང་ལོངས་སྤྱོད་ལ་སོགས་པ་ཡོ་བྱད་ཐམས་ཅད་ཅི་དགོས་པ་ཆོག་པར་བྱིན་ཏེ། </s>
</p><p id="717">
<s id="717:1">བློན་པོར་བཅུག་གོ། །</s>
</p><p id="718">
<s id="718:1">དེ་ནོར་བུ་རིན་པོ་ཆེ་དང་ལོངས་སྤྱོད་མང་པོ་དང་ལྡན་ [148b.3]པར་གྱུར་པས།</s>
<s id="718:2">དུས་ཕྱི་མ་ཞིག་ན་རིགས་ཆེ་ཞིང་མཐོ་བ་གཞན་དང་སྟོན་མོ་བྱ་བར་ཐམས་ཏེ།</s>
</p><p id="719">
<s id="719:1">སྟོན་མོ་ལ་ཁྱོ་ཤུག་དང་། བུ་ཚ་ཡང་འདུས་ཏེ་རྩེ་བར་བྱས་པ་ལས།</s>
<s id="719:2">གཞན་ཀུན་ནི་ཆུང་མ་དང་འགྲོགས་ཏེ་འོངས་ན་</s>
</p><p id="720">
<s id="720:1">བློན་པོ་དེ་འབའ་ཞིག་གི་ཆུང་མ་མ་འོངས་པས་</s>
<s id="720:2">གྲོགས་པོ་དག་ཐེ་ [148b.4]ཙོམ་དུ་གྱུར་ཏེ</s>
</p><p id="721">
<s id="721:1">ཡང་ན་ནི་མི་འདིའི་ཆུང་མ་མངའ་བྱད་ཤིན་ཏུ་མཛེས་ཤིང་བཟང་མོ་ཞིག་གོ། །</s>
</p><p id="722">
<s id="722:1">ཡང་ན་ནི་ཤིན་ཏུ་མི་སྡུག་ཅིང་གཞན་གྱིས་མཐོང་དུ་མི་རུང་བ་ཞིག་ཡིན་པས།</s>
<s id="722:2">ཁྲིད་དེ་ མ་འོངས་སོ་སྙམ་ནས་ཐེ་ཙོམ་ཟ་བས།</s>
<s id="722:3">དེ་དག་དེའི་ཆུང་མ་བལྟ་བར་བགྲོས་ནས</s>
</p><p id="723">
<s id="723:1">ཡིད་འཐུན་པར་ [148b.5]གསང་སྟེ། </s>
</p><p id="724">
<s id="724:1">མི་འདི་ཆང་གིས་ར་རོ་བར་བྱས་ཏེ་ མི་དྲན་པའི་འོག་ཏུ་ལྡེ་མིག་བརྐུས་ཏེ།</s>
</p><p id="725">
<s id="725:1">མི་ལྔ་ཙམ་ཞིག་དེའི་ཆུང་མར་བལྟ་བར་བཏང་ངོ་ཞེས་བགྲོས་སོ། །</s>
</p><p id="726">
<s id="726:1">དེའི་ཚེ་ན་</s>
<s id="726:2">མི་དེའི་ཆུང་མས་སྔོན་བདག་གིས་སྡིག་པ་ཅི་བགྱིས་ན་ཁྱིམ་ཐབ་སྡང་སྟེ།</s>
</p><p id="727">
<s id="727:1">འདི་འདྲའི་མུན་ཁུང་དུ་བཅུག་ནས་ཉི་མ་དང་ཟླ་བ་ཙམ་ [148b.6]ཡང་བལྟར་མེད་དེ། </s>
</p><p id="728">
<s id="728:1">མི་གཞན་ཡང་མི་མཐོང་སྙམ་སྟེ། </s>
</p><p id="729">
<s id="729:1">ཤིན་ཏུ་མི་དགའ་ནས་ཡང་འདི་སྙམ་དུ་བསམས་སོ། །</s>
</p><p id="730">
<s id="730:1">སངས་རྒྱས་བཅོམ་ལྡན་འདས་འཇིག་རྟེན་ན་བཞུགས་ཏེ། </s>
</p><p id="731">
<s id="731:1">སེམས་ཅན་གང་སྡུག་བསྔལ་གྱིས་གདུངས་པ་དག་གི་མགོན་དང་སྐྱབས་མཛད་དེ་ཐར་བར་མཛད་དོ་ཞེ་ན། </s>
</p><p id="732">
<s id="732:1">[148b.7]བཅོམ་ལྡན་འདས་ལ་བདག་རྒྱང་མ་ནས་ཕྱག་འཚལ་ལོ། །</s>
<s id="732:2">ཐུགས་བརྩེ་བར་དགོངས་ཏེ།</s>
</p><p id="733">
<s id="733:1">བདག་གི་མདུན་དུ་མངོན་སུམ་དུ་གཤེགས་ཤིང་།</s>
<s id="733:2">བདག་ལ་ཅུང་ཟད་ཅིག་ཞལ་སྟོན་པར་གྱུར་ཀྱང་ཅི་མ་རུང་སྙམ་བསམས་སོ། །</s>
</p><p id="734">
<s id="734:1">བུ་མོ་དེའི་བསམ་པ་ཤིན་ཏུ་དག་ཅིང་མོས་པར་མཁྱེན་ནས་ [149a.1]</s>
<s id="734:2">བཅོམ་ལྡན་འདས་དེའི་ཁྱིམ་དུ་གཤེགས་ཏེ།</s>
</p><p id="735">
<s id="735:1">བུ་མོ་དེའི་མདུན་དུ་སྔོན་གྱི་ལས་ཀྱིས་དབུ་མཐོན་མཐིང་གིས་མཚན་པ་མངོན་པར་བསྟན་པ་བུ་མོ་དེས་མཐོང་བར་མཛད་དོ། །</s>
</p><p id="736">
<s id="736:1">བུ་མོ་དེས་བཅོམ་ལྡན་འདས་ཀྱི་དབུ་མཐོན་མཐིང་མཐོང་ནས། </s>
</p><p id="737">
<s id="737:1">ལྷག་པར་ཡང་དགའ་ཞིང་མགུ་རངས་ [149a.2]ཏེ། </s>
</p><p id="738">
<s id="738:1">བསམ་པ་ཤིན་ཏུ་དག་པར་གྱུར་ཏོ། །</s>
</p><p id="739">
<s id="739:1">བསམ་པ་ཤིན་ཏུ་དག་པས་</s>
<s id="739:2">བུ་མོ་དེའི་སྐྲ་ཡང་ཤིན་ཏུ་འཇམ་ཞིང་མཐོན་མཐིང་གི་ཁ་དོག་ཏུ་གྱུར་ཏོ། །</s>
</p><p id="740">
<s id="740:1">བཅོམ་ལྡན་འདས་ཀྱིས་ཡང་ཞལ་མངོན་སུམ་དུ་བསྟན་པ་བུ་མོ་དེས་མཐོང་ནས། </s>
</p><p id="741">
<s id="741:1">མཐོང་མ་ཐག་ཏུ་དགའ་མགུ་རངས་པས་</s>
<s id="741:2">བུ་མོ་དེ་བཞིན་ [149a.3]ཡང་བཟང་ཞིང་མཛེས་པར་གྱུར་ཏེ།</s>
</p><p id="742">
<s id="742:1">མི་སྡུག་པ་དང་རྩུབ་པ་ཡང་མེད་པར་གྱུར་ཏོ། །</s>
</p><p id="743">
<s id="743:1">བཅོམ་ལྡན་འདས་ཀྱིས་སྐུ་སྟ་ཟུར་ཡན་ཅད་མངོན་པར་བསྟན་ཏེ། </s>
</p><p id="744">
<s id="744:1">གསེར་གྱི་མདོག་ལྟ་བུའི་འོད་ལྷམ་མེར་སྣང་བར་མཛད་པ་བུ་མོ་དེས་མཐོང་ནས།</s>
</p><p id="745">
<s id="745:1">སངས་རྒྱས་ལ་ལྷག་པར་དགའ་ཞིང་དགའ་ [149a.4]མགུ་རངས་པར་གྱུར་ཏོ། །</s>
</p><p id="746">
<s id="746:1">དེ་ལྟར་དགའ་མགུ་རངས་པས་མི་སྡུག་པ་ཐམས་ཅད་མེད་པར་གྱུར་ཏེ། </s>
</p><p id="747">
<s id="747:1">ཤིན་ཏུ་མཛེས་ཤིང་སྡུག་པ་ནི་ལྷའི་བུ་མོ་ལྟར་</s>
<s id="747:2">འཇིག་རྟེན་ན་དཔེ་ཟླ་མེད་པར་གྱུར་ཏོ། །</s>
</p><p id="748">
<s id="748:1">བཅོམ་ལྡན་འདས་ཀྱིས་བུ་མོ་དེ་ལ་ཐུགས་བརྩེ་བའི་ཕྱིར།</s>
<s id="748:2">སྐུ་རྫོགས་པར་བསྟན་པས།</s>
<s id="748:3">[149a.5]བུ་མོ་དེ་མིག་མི་འཛུམས་པར་བལྟ་ཞིང་སྔར་བས་ཀྱང་ལྷག་པར་དགའ་མགུ་རངས་ནས།</s>
</p><p id="749">
<s id="749:1">ལུས་ཀྱི་མཚན་ཐམས་ཅད་འཇིག་རྟེན་ན་དཔེ་ཟླ་མེད་པར་ཤིན་ཏུ་བཟང་ཞིང་།</s>
<s id="749:2">མི་སྡུག་པའི་བག་ཆགས་ཀྱི་ལྷག་མ་ཅུང་ཟད་ཙམ་ཡང་མ་ལུས་སོ། །</s>
<s id="749:3">བཅོམ་ལྡན་འདས་ཀྱིས་ཅི་རིགས་སུ་ཆོས་བསྟན་ [149a.6]ནས།</s>
</p><p id="750">
<s id="750:1">སྡིག་པ་ཀུན་ཟད་དེ། </s>
</p><p id="751">
<s id="751:1">རྒྱུན་དུ་ཞུགས་པའི་འབྲས་བུ་ཐོབ་པར་གྱུར་ནས། </s>
</p><p id="752">
<s id="752:1">བཅོམ་ལྡན་འདས་ཀྱང་སླར་གཤེགས་སོ། །</s>
</p><p id="753">
<s id="753:1">དེ་ནས་དེ་མ་ཐག་ཏུ་མི་ལྔ་པོས་ཀྱང་སྒོ་ཕྱེས་ཏེ། </s>
</p><p id="754">
<s id="754:1">ནང་དུ་ལྷགས་ན་དེའི་ཆུང་མ་རབ་ཏུ་མཛེས་ཤིང་བཟང་བ་ཟླ་མེད་པར་མཐོང་ནས། </s>
</p><p id="755">
<s id="755:1">གཅིག་ལ་གཅིག་ [149a.7]འདི་སྐད་དུ་</s>
<s id="755:2">མི་འདིའི་ཆུང་མ་ནི་ཤིན་ཏུ་བཟང་ཞིང་མཛེས་པས་མི་ཁྲིད་དོ་ཞེས་སྨྲས་ཏེ།</s>
</p><p id="756">
<s id="756:1">དེ་དག་གིས་དེའི་ཆུང་མ་མཐོང་ནས་ཕྱིར་ཡང་སྒོ་བཅད་དེ། </s>
</p><p id="757">
<s id="757:1">དེ་དག་གང་ན་འདུག་པར་འོངས་ནས།  མི་དེས་མ་ཚོར་བར་ལྡེ་མིག་ཀྱང་ཕྱིར་ལུས་ལ་བཏགས་སོ། །</s>
</p><p id="758">
<s id="758:1">མི་དེ་ར་རོ་བ་ལས་སངས་ནས་ཀུན་ [149b.1]གྱིས་ཏེ་ཕྱིར་ཁྱིམ་དུ་འོངས་པ་དང་།</s>
<s id="758:2">བདག་གི་ཆུང་མ་མངའ་བྱད་ཤིན་ཏུ་བཟང་ཞིང་མཛེས་ཏེ།</s>
</p><p id="759">
<s id="759:1">མིའི་ནང་ནས་ཤིན་ཏུ་དཀོན་པར་གྱུར་པ་མཐོང་ནས་</s>
<s id="759:2">རབ་ཏུ་དགའ་སྟེ།</s>
</p><p id="760">
<s id="760:1">ཆུང་མ་ལ་ཁྱོད་སུ་ཡིན་ཞེས་སྨྲས་པ་དང་།</s>
<s id="760:2">ཆུང་མས་ཀྱང་བདག་ན་ཁྱེད་ཀྱི་ཆུང་མའོ་ཞེས་སྨྲས་སོ། །</s>
</p><p id="761">
<s id="761:1">ཁྱོས་སྨྲས་པ།</s>
<s id="761:2">[149b.2]ཁྱོད་ནི་རབ་ཏུ་ཡང་མི་སྡུག་པ་ཞིག་ན།</s>
</p><p id="762">
<s id="762:1">ཅིའི་ཕྱིར་འདི་ལྟར་བཟང་ཞིང་མཛེས་པར་གྱུར་ཅེས་དྲིས་པ་དང་།</s>
<s id="762:2">ཆུང་མས་སྨྲས་པ། བདག་གིས་སངས་རྒྱས་མཐོང་བས་ལུས་འདི་ལྟར་གྱུར་ཏོ་ཞེས་གཏམ་ཞིབ་ཏུ་སྨྲས་སོ། །</s>
</p><p id="763">
<s id="763:1">ཆུང་མས་ཡང་སྨྲས་པ།</s>
<s id="763:2">བདག་གི་ཡིད་ལ་ད་ནི་བདག་ [149b.3]ཡབ་རྒྱལ་པོ་དང་འཕྲད་འདོད་ཀྱིས།</s>
<s id="763:3">རྒྱལ་པོ་ལ་བདག་འདི་སྐད་མཆིའོ་ཞེས་གསོལ་ཅིག །</s>
</p><p id="764">
<s id="764:1">ཁྱོས་ཀྱང་རྒྱལ་པོ་ལ་དེ་བཞིན་དུ་གསོལ་པ་དང་།</s>
<s id="764:2">རྒྱལ་པོས་དམག་པ་ལ་དེ་སྐད་མ་ཟེར་བར་མྱུར་དུ་སོང་ལ་ཕྱིར་འབྱུང་དུ་མི་གནང་བར་སྡོམས་ཤིག་ཅེས་བཀའ་སྩལ་ཏོ། །</s>
</p><p id="765">
<s id="765:1">དམག་ [149b.4]པས་ཡང་གསོལ་པ།</s>
<s id="765:2">རྒྱལ་པོའི་སྲས་མོ་ནི་བཅོམ་ལྡན་འདས་ཀྱི་ཐུགས་རྗེའི་བྱིན་རླབས་ཀྱིས་ལྷ་མོ་དང་འདྲ་བར་བཟང་ཞིང་མཛེས་མར་གྱུར་ཏོ། །</s>
</p><p id="766">
<s id="766:1">རྒྱལ་པོས་དམག་པ་ལ་བཀའ་སྩལ་པ།</s>
<s id="766:2">ཁྱོད་བདེན་པ་དེ་ལྟར་གྱུར་ན།</s>
</p><p id="767">
<s id="767:1">མྱུར་དུ་ཁྲིད་དེ་ཤོག་ཅིག་ཅེས་བསྒོ་ནས། </s>
</p><p id="768">
<s id="768:1">ཤིང་རྟ་ [149b.5]བརྒྱན་ཏེ་སྲས་མོ་ཕོ་བྲང་གི་ནང་དུ་བསུའོ། །</s>
<s id="768:2">རྒྱལ་པོས་བུ་མོ་དེ་དེ་ལྟར་བཟང་ཞིང་མཛེས་པར་གྱུར་པ་མཐོང་ནས་</s>
<s id="768:3">རབ་ཏུ་དགའ་མགུ་རངས་ཏེ།</s>
</p><p id="769">
<s id="769:1">རྒྱལ་པོ་དང་། བཙུན་མོ་དང་། དམག་པ་དང་། བུ་མོར་བཅས་ཏེ། </s>
</p><p id="770">
<s id="770:1">བཅོམ་ལྡན་འདས་གང་ན་བ་དེར་ཕྱིན་པ་དང་།</s>
<s id="770:2">སངས་རྒྱས་ལ་ཕྱག་ [149b.6]འཚལ་ཏེ་</s>
<s id="770:3">ཕྱོགས་གཅིག་ཏུ་འཁོད་དོ། །</s>
</p><p id="771">
<s id="771:1">དེ་ནས་རྒྱལ་པོ་གསལ་རྒྱལ་གྱིས་པུས་མོ་གཡས་པའི་ལྷ་ང་ས་ལ་བཙུགས་ནས། </s>
</p><p id="772">
<s id="772:1">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
</p><p id="773">
<s id="773:1">བུ་མོ་འདིས་སྔོན་བསོད་ནམས་ཅི་ཞིག་བགྱིས་ན། </s>
</p><p id="774">
<s id="774:1">རིགས་ཆེ་ཞིང་མཐོ་ལ་ལོངས་སྤྱོད་མང་པོ་ནོར་དབྱིག་ [149b.7]དང་ལྡན་པའི་རིགས་སུ་སྐྱེས་ལ།</s>
<s id="774:2">སྡིག་པའི་ལས་ཅི་བགྱིས་ན།</s>
</p><p id="775">
<s id="775:1">བྱད་གཟུགས་ཤིན་ཏུ་མི་སྡུག་ཅིང་</s>
<s id="775:2">པགས་པ་དང་སྐྲ་ཡང་དུད་འགྲོའི་ལྟ་བུར་གྱུར་ཅེས་གསོལ་པ་དང་།</s>
<s id="775:3">དེ་ལ་བཅོམ་ལྡན་འདས་ཀྱིས་བཀའ་སྩལ་པ།</s>
<s id="775:4">རྒྱལ་པོ་ཆེན་པོའི་སྲས་མོ་མངའ་བྱད་བཟང་ཞིང་མཛེས་པ་ [150a.1]དང་། མི་སྡུག་པ་ལ་</s>
<s id="775:5">ཚེ་རབས་སྔ་མ་ལ་བསོད་ནམས་དང་། སྡིག་པའི་ལས་བྱས་པ་ལས་གྱུར་ཏོ། །</s>
</p><p id="776">
<s id="776:1">སྔོན་འདས་པའི་དུས་ཡུན་རིང་པོ་ན། </s>
</p><p id="777">
<s id="777:1">ཡུལ་བཱ་རཱ་ཎ་སཱི་ཞེས་བྱ་བ་དེའི་ཡུལ་</s>
<s id="777:2">མི་ཁྱིམ་བདག་རབ་ཏུ་ཕྱུག་པ་ནོར་ད་བྱིག་ཚད་མེད་པ་དང་ལྡན་པ་ཞིག་བྱུང་སྟེ།</s>
</p><p id="778">
<s id="778:1">ཁྱིམ་ཨ་རོ། ཁོང་ཁྲོ་འདྲ་ལངས་གི་མེད་ལ། [150a.2]བདག་དེས།</s>
<s id="778:2">ཁྱིམ་ན་ཅི་བདོག་པ་ཐམས་ཅད་རང་སངས་རྒྱས་ཅིག་ལ་མཆོད་ཅིང་འབུལ་ལོ། །</s>
<s id="778:3">རང་སངས་རྒྱས་དེའི་སྐུ་ཤིན་ཏུ་རྩུབ་ལ་ངན་པ་མི་སྡུག་པ་སྐེམས་པ་ཞིག་སྟེ།</s>
</p><p id="779">
<s id="779:1">ཁྱིམ་བདག་དེ་ལ་བུ་མོ་ཆུང་ངུ་ཞིག་ཡོད་པ་དེས།</s>
<s id="779:2">ཉིན་གཅིག་བཞིན་དུ་རང་སངས་རྒྱས་དེ་གཤེགས་ [150a.3]པ་མཐོང་བ་དང་།</s>
<s id="779:3">བུ་མོ་དེས་ཁ་ན་མ་ཐོ་བའི་སེམས་སྐྱེས་ཏེ།</s>
</p><p id="780">
<s id="780:1">བརྙས་སྨད་དེ། འདི་སྐད་དུ་</s>
<s id="780:2">བྱད་བཞིན་མི་སྡུག་ལ་</s>
<s id="780:3">ལུས་ཀྱི་པགས་པ་རྩུབ་པ་</s>
<s id="780:4">འདི་རེ་མི་སྡུག་ཅེས་ཁ་ན་མ་ཐོ་བ་བྱས་སོ། །</s>
</p><p id="781">
<s id="781:1">རང་སངས་རྒྱས་དེ་རྟག་ཏུ་དེའི་ཁྱིམ་དུ་གཤེགས་ཤིང་</s>
<s id="781:2">མཆོད་པ་བཞེས་ནས་</s>
<s id="781:3">ཡུན་རིང་པོ་ [150a.4]ཞིག་ལོན་པ་དང་།</s>
<s id="781:4">མྱ་ངན་ལས་འདའ་བར་བསམས་ཏེ།</s>
</p><p id="782">
<s id="782:1">ཡོན་བདག་དེའི་ཕྱིར་</s>
<s id="782:2">སྟེང་གི་ནམ་མཁའ་ལ་འཕགས་ནས་</s>
</p><p id="783">
<s id="783:1">སྐུ་ལ་མེ་འབར་བ་དང་། ཆུ་འབབ་པ་དང་།</s>
<s id="783:2">ཤར་ཕྱོགས་ནས་མི་སྣང་བར་གྱུར་ནས་ ནུབ་ཕྱོགས་སུ་འབྱུང་བ་དང་།</s>
<s id="783:3">ནུབ་ཕྱོགས་ནས་མི་སྣང་ནས་ ཤར་ [150a.5]ཕྱོགས་སུ་འབྱུང་བ་དང་།</s>
<s id="783:4">ལྷོ་ཕྱོགས་ནས་མི་སྣང་ནས་བྱང་ཕྱོགས་སུ་འབྱུང་བ་དང་།</s>
<s id="783:5">བྱང་ཕྱོགས་ནས་མི་སྣང་ནས་ལྷོ་ཕྱོགས་སུ་འབྱུང་བ་དང་།</s>
<s id="783:6">ནམ་མཁའ་སྟོང་པ་ལ་ཉལ་བ་དང་འདུག་པ་ལ་སོགས་པའི་ཆོ་འཕྲུལ་རྣམ་པ་སྣ་ཚོགས་བསྟན་ཏེ</s>
</p><p id="784">
<s id="784:1">ཁྱིམ་དེའི་མི་ཐམས་ཅད་ཀྱིས་ཆོ་ [150a.6]འཕྲུལ་དེ་དག་མཐོང་བར་བྱས་ནས། </s>
</p><p id="785">
<s id="785:1">ནམ་མཁའ་ལས་བབས་ཏེ། </s>
</p><p id="786">
<s id="786:1">དེའི་ཁྱིམ་དུ་གཤེགས་སོ། །</s>
</p><p id="787">
<s id="787:1">ཁྱིམ་བདག་དེ་ཡང་ལྷག་པར་དགའ་མགུ་རངས་པར་གྱུར་ཏོ། །</s>
</p><p id="788">
<s id="788:1">བུ་མོ་དེ་ཡང་ཤིན་ཏུ་འགྱོད་པ་སྐྱེས་ནས། </s>
</p><p id="789">
<s id="789:1">རང་སངས་རྒྱས་དེ་ལ་འདི་སྐད་དུ།</s>
<s id="789:2">བདག་གིས་སྔར་ཁ་ན་མ་ཐོ་བའི་ [150a.7]ཉེས་པ་ཡང་དང་ཡང་བགྱིས་པ་</s>
<s id="789:3">དེ་དག་བདག་གིས་དངོས་སྡིག་ཏུ་མི་འགྱུར་བར་འགྱོད་ཚངས་གསོལ་ནས།</s>
</p><p id="790">
<s id="790:1">རང་སངས་རྒྱས་དེས་ཀྱང་འགྱོད་ཚངས་བྱེད་པར་གནང་ངོ་། །</s>
</p><p id="791">
<s id="791:1">བཅོམ་ལྡན་འདས་ཀྱིས་བཀའ་སྩལ་པ།</s>
<s id="791:2">རྒྱལ་པོ་ཆེན་པོ་</s>
<s id="791:3">དེའི་ཚེ་དེའི་དུས་ན།</s>
</p><p id="792">
<s id="792:1">བུ་མོ་དེ་ནི་ད་ལྟར་རྒྱལ་པོའི་བུ་མོ་ [150b.1]འདི་ཡིན་ཏེ། </s>
</p><p id="793">
<s id="793:1">དེའི་ཚེ་མི་དགེ་བའི་སེམས་ཀྱིས།</s>
<s id="793:2">འཕགས་པ་རང་སངས་རྒྱས་ལ་སྨད་པའི་ངག་གི་ཉེས་པས།</s>
<s id="793:3">དེ་ཕྱིན་ཅད་རྟག་ཏུ་མི་སྡུག་པའི་ལུས་མྱོང་བར་གྱུར་ཏོ། །</s>
</p><p id="794">
<s id="794:1">ཕྱིས་ཆོ་འཕྲུལ་མཐོང་ནས། </s>
</p><p id="795">
<s id="795:1">འགྱོད་པས་ནི་</s>
<s id="795:2">ཕྱིས་མངའ་བྱད་ཤིན་ཏུ་བཟང་བ་དང་། བློ་དང་ལྡན་པར་གྱུར་ [150b.2]ཏོ། །</s>
</p><p id="796">
<s id="796:1">རང་སངས་རྒྱས་ལ་མཆོད་པ་བྱས་པས།</s>
<s id="796:2">གང་ནས་གང་དུ་སྐྱེས་ཀྱང་རིགས་ཆེ་ཞིང་ལོངས་སྤྱོད་འབྱོར་པ་དང་།</s>
<s id="796:3">མཐར་ཡང་རྣམ་པར་གྲོལ་བར་གྱུར་ཏོ། །</s>
</p><p id="797">
<s id="797:1">དེ་བས་ན་རྒྱལ་པོ་ཆེན་པོ་</s>
<s id="797:2">ཇི་ཙམ་དུ་སེམས་ཅན་གྱི་རིགས་སུ་གཏོགས་པ་ཐམས་ཅད་ནི་</s>
<s id="797:3">ལུས་དང་ངག་གི་ཉེས་པ་ཤིན་ [150b.3]ཏུ་བསྲུང་ཞིང་།</s>
<s id="797:4">གཞན་ལ་བརྙས་པ་དང་སྨད་པར་མི་བྱའོ། །</s>
</p><p id="798">
<s id="798:1">དེའི་ཚེ་ན་</s>
<s id="798:2">རྒྱལ་པོ་གསལ་རྒྱལ་འཁོར་དང་བཅས་པ་དང་།</s>
<s id="798:3">འཁོར་མང་པོ་ཐམས་ཅད་</s>
<s id="798:4">བཅོམ་ལྡན་འདས་ཀྱིས་རྣམ་པར་སྨིན་པའི་འབྲས་བུ་བསྟན་པ་ཐོས་ནས།</s>
</p><p id="799">
<s id="799:1">བསམ་པ་ཤིན་ཏུ་རྣམ་པར་དག་པའི་དད་པ་དང་ལྡན་ [150b.4]པར་གྱུར་ཏོ། །</s>
</p><p id="800">
<s id="800:1">དེ་ལྟར་བསམ་པ་ཤིན་ཏུ་རྣམ་པར་དག་པས།</s>
<s id="800:2">ལ་ལ་ནི་འབྲས་བུ་དང་པོ་ནས་འབྲས་བུ་བཞི་པའི་བར་དུ་ཐོབ་པར་གྱུར་ཏོ། །</s>
</p><p id="801">
<s id="801:1">ལ་ལ་ནི་བླ་ན་མེད་པའི་བྱང་ཆུབ་ཏུ་སེམས་བསྐྱེད་དོ། །</s>
</p><p id="802">
<s id="802:1">ལ་ལ་ནི་ཕྱིར་མི་ལྡོག་པའི་ས་ལ་གནས་པར་གྱུར་ཏེ། </s>
</p><p id="803">
<s id="803:1">འཁོར་དེ་དག་ཐམས་ཅད་ [150b.5]བཅོམ་ལྡན་འདས་ཀྱིས་གསུངས་པ་ལ་རྗེས་སུ་ཡི་རངས་ནས་མངོན་པར་དགའོ། །</s>
</p><p id="804">
<s id="804:1">རྒྱལ་པོ་གསལ་རྒྱལ་གྱི་བུ་མོ་རྡོ་རྗེའི་ལེའུ་སྟེ་བདུན་པའོ།། །།</s>
</p><p id="805">
<s id="805:1">འདི་སྐད་བདག་གིས་ཐོས་པའི་དུས་གཅིག་ན། </s>
</p><p id="806">
<s id="806:1">བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་ [150b.6]གྱི་ཀུན་དགའ་ར་བ་ན།</s>
</p><p id="807">
<s id="807:1">དགེ་སློང་གི་དགེ་འདུན་བརྒྱ་ཕྲག་ཕྱེད་དང་བཅུ་གསུམ་དང་ཐབས་ཅིག་ཏུ་བཞུགས་སོ། །</s>
</p><p id="808">
<s id="808:1">དེའི་ཚེ་གྲོང་ཁྱེར་དེ་ན་</s>
<s id="808:2">ཁྱིམ་བདག་ཅིག་གི་ཆུང་མ་ལ་བུ་ཞིག་བཙས་ཏེ།</s>
</p><p id="809">
<s id="809:1">མིང་ཡང་གསེར་དབྱིག་ཅེས་བཏགས་ནས། </s>
</p><p id="810">
<s id="810:1">བྱད་གཟུགས་ལེགས་པ། བཟང་ཞིང་ཤིན་ཏུ་མཛེས་ [150b.7]པ་འཇིག་རྟེན་ན་ཟླ་མེད་པ།</s>
<s id="810:2">ཁྱེའུ་དེ་སྔོན་གྱི་ལས་ཀྱིས་ལག་པ་གཉིས་ཁུ་ཚུར་བཅང་ནས་བྱུང་ངོ་། །</s>
</p><p id="811">
<s id="811:1">ཁྱེའུ་དེའི་ཕ་མ་ཡང་ཤིན་ཏུ་ཡ་མཚན་དུ་གྱུར་ཏེ། </s>
</p><p id="812">
<s id="812:1">བཀྲ་ཤིས་སོ་སྙམ་ནས་</s>
<s id="812:2">ཁྱེའུ་དེའི་ཁུ་ཚུར་གཉིས་ཕྱེས་ཏེ་བལྟས་ན།</s>
</p><p id="813">
<s id="813:1">ཁྱེའུའི་ལག་མཐིལ་ནས་གསེར་གྱི་དོང་ཙེ་རེ་རེ་ཡོད་དེ། </s>
</p><p id="814">
<s id="814:1">[151a.1]ཕ་མ་གཉིས་རབ་ཏུ་དགའ་སྟེ། </s>
</p><p id="815">
<s id="815:1">གསེར་གྱི་དོང་ཙེ་གཉི་ག་བླངས་ཏེ། </s>
</p><p id="816">
<s id="816:1">བླངས་པའི་ཤུལ་དུ་ད་རུང་ཡང་ཡོད་པར་གྱུར་ནས་</s>
<s id="816:2">ཡང་ནས་ཡང་བླངས་སོ། །</s>
</p><p id="817">
<s id="817:1">དེ་བཞིན་དུ་ཕ་མ་གཉིས་ཀྱིས་གསེར་གྱི་དོང་ཙེ་ལག་མཐིལ་ནས་</s>
<s id="817:2">བླངས་པས་བང་མཛོད་གང་ཡང</s>
<s id="817:3">བུའི་ལག་ནས་དོང་ཙེ་ [151a.2]ཟད་པར་མ་གྱུར་ཏོ། །</s>
</p><p id="818">
<s id="818:1">ཁྱེའུ་དེ་ཕྱིས་ཆེར་སྐྱེས་ནས་</s>
<s id="818:2">ཕ་མ་ལ་བདག་རབ་ཏུ་འབྱུང་ངོ་ཞེས་གསོལ་པ་དང་།</s>
<s id="818:3">ཕ་མས་ཀྱང་ཡིད་བཞིན་དུ་གནང་ངོ་ཞེས་སྨྲས་སོ། །</s>
</p><p id="819">
<s id="819:1">དེ་ནས་ཁྱེའུ་གསེར་དབྱིག །</s>
<s id="819:2">བཅོམ་ལྡན་འདས་གང་ན་བ་དེར་སོང་སྟེ།</s>
</p><p id="820">
<s id="820:1">ཞབས་ལ་སྤྱི་བོས་ཕྱག་འཚལ་ནས། </s>
</p><p id="821">
<s id="821:1">སངས་ [151a.3]རྒྱས་ལ་འདི་སྐད་ཅེས་གསོལ་ཏོ། །</s>
</p><p id="822">
<s id="822:1">བཅོམ་ལྡན་འདས་བདག་ལ་ཐུགས་བརྩེ་བའི་སླད་དུ།</s>
<s id="822:2">སྟོན་པས་བདག་ལ་རབ་ཏུ་འབྱུང་བར་ཅི་གནང་ཞེས་གསོལ་པ་དང་།</s>
<s id="822:3">བཅོམ་ལྡན་འདས་ཀྱིས་ཁྱེའུ་གསེར་དབྱིག་ཁྱོད་རབ་ཏུ་འབྱུང་བར་གནང་ངོ་ཞེས་བཀའ་སྩལ་ཏོ། །</s>
</p><p id="823">
<s id="823:1">དེ་ལྟར་སངས་ [151a.4]རྒྱས་ཀྱིས་གནང་ནས་</s>
<s id="823:2">ཁྱེའུ་གསེར་དབྱིག་སྐྲ་དང་ཁ་སྤུ་བྲེགས་ཏེ།</s>
</p><p id="824">
<s id="824:1">ཆོས་གོས་གྱོན་ནས་</s>
<s id="824:2">དགེ་སྦྱོང་དུ་གྱུར་ཏོ། །</s>
</p><p id="825">
<s id="825:1">ཕྱིས་ལོ་གྲངས་ཚང་སྟེ། </s>
</p><p id="826">
<s id="826:1">བསྙེན་པར་རྫོགས་རན་ནས་</s>
<s id="826:2">དགེ་འདུན་ལ་དད་པ་གསོལ་ཏེ།</s>
</p><p id="827">
<s id="827:1">བསྙེན་པར་རྫོགས་པར་གསོལ་ཏོ། །</s>
</p><p id="828">
<s id="828:1">བསྙེན་པར་རྫོགས་པའི་དགེ་འདུན་ལ་ [151a.5]རིམ་གྱིས་ཕྱག་འཚལ་ཏེ། </s>
</p><p id="829">
<s id="829:1">མཐར་གྱིས་ཕྱག་འཚལ་བ་ན། </s>
</p><p id="830">
<s id="830:1">ལག་པ་གཉིས་ས་ལ་གར་རེག་པར་གསེར་གྱི་དོང་ཙེ་རེ་རེ་ཡོད་དེ།</s>
</p><p id="831">
<s id="831:1">དེ་བཞིན་དུ་མཐར་གྱིས་ཕྱག་འཚལ་བ་ཐམས་ཅད་དུ་གསེར་གྱི་དོང་ཙེ་ཡོད་པར་གྱུར་ཏོ། །</s>
</p><p id="832">
<s id="832:1">བསྙེན་པར་རྫོགས་ནས་</s>
<s id="832:2">བརྩོན་འགྲུས་བསྒོམས་པས་དགྲ་ [151a.6]བཅོམ་པར་གྱུར་ཏོ། །</s>
</p><p id="833">
<s id="833:1">ཀུན་དགའ་བོས་བཅོམ་ལྡན་འདས་ལ་གསོལ་པ།</s>
<s id="833:2">བཅོམ་ལྡན་འདས་དགེ་སློང་གསེར་དབྱིག་འདི་སྔོན་བསོད་ནམས་ཅི་ཞིག་བགྱིས་ན།</s>
</p><p id="834">
<s id="834:1">ཐོག་མ་བཙས་ནས་ད་ཙམ་གྱི་བར་དུ་གསེར་གྱི་དོང་ཙེ་ཐོགས་པ།</s>
<s id="834:2">བཅོམ་ལྡན་འདས་ཀྱིས་བསྟན་དུ་གསོལ།</s>
</p><p id="835">
<s id="835:1">[151a.7]བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
<s id="835:2">རྟག་པར་ཉོན་ལ་ཤིན་ཏུ་ཡིད་ལ་ཟུང་ཤིག་དང་ཁྱོད་ལ་བསྟན་པར་བྱའོ་ཞེས་བཀའ་སྩལ་པ་དང་།</s>
<s id="835:3">ཀུན་དགའ་བོས་དེ་བཞིན་དུ་ཐོས་པར་འཚལ་ལོ་ཞེས་གསོལ་ཏོ། །</s>
</p><p id="836">
<s id="836:1">བཅོམ་ལྡན་འདས་ཀྱིས་བཀའ་སྩལ་པ།</s>
<s id="836:2">སྔོན་ [151b.1]འདས་པའི་དུས་ན་</s>
<s id="836:3">བསྐལ་པ་དགུ་བཅུ་རྩ་གཅིག་གི་</s>
<s id="836:4">ཕ་རོལ་ཏུ་སངས་རྒྱས་གསེར་ཐུབ་ཅེས་བྱ་བ་འཇིག་རྟེན་དུ་གཤེགས་ཏེ།</s>
</p><p id="837">
<s id="837:1">དམ་པའི་ཆོས་ཀྱིས་སེམས་ཅན་གྱི་དོན་བྱེད་པ་ནི་</s>
<s id="837:2">བརྗོད་ཅིང་དཔག་ཏུ་མེད་དོ། །</s>
</p><p id="838">
<s id="838:1">སངས་རྒྱས་དེ་དགེ་འདུན་དང་བཅས་ནས་</s>
</p><p id="839">
<s id="839:1">ཡུལ་རྒྱུ་ཞིང་གཤེགས་པ་ [151b.2]ལས།</s>
<s id="839:2">ཁྱིམ་བདག་རིགས་ཆེ་ཞིང་མཐོ་བ་འབྱོར་པ་དང་། ལོངས་སྤྱོད་དང་ལྡན་པ་རྣམས་ཀྱིས་</s>
<s id="839:3">ཞལ་ཟས་རྣམ་པ་སྣ་ཚོགས་བཤམས་ཏེ།</s>
</p><p id="840">
<s id="840:1">སངས་རྒྱས་དང་ཉེ་གནས་འཕགས་པའི་དགེ་འདུན་ལ་མཆོད་པ་བྱས་སོ། །</s>
</p><p id="841">
<s id="841:1">དེའི་ཚེ་ན་མི་དབུལ་པོ་ལོངས་སྤྱོད་ཅི་ཡང་མི་བདོག་པ་ཅིག་ [151b.3]</s>
<s id="841:2">རྟག་ཏུ་རི་ལ་ཤིང་འཐུ་ཞིང་འཚོང་ངོ་། །</s>
</p><p id="842">
<s id="842:1">ཕྱིས་ཤིང་བཙོངས་པའི་རིན་དུ་དོང་ཙེ་གཉིས་ཤིག་རྙེད་ནས་</s>
</p><p id="843">
<s id="843:1">མི་དབུལ་པོ་དེས་སངས་རྒྱས་དང་། དགེ་འདུན་དུ་བཅས་པ་རྒྱལ་པོའི་ཕོ་བྲང་དུ་སྤྱན་དྲངས་ནས་གཤེགས་པ་མཐོང་ནས</s>
</p><p id="844">
<s id="844:1">རབ་ཏུ་དགའ་མགུ་རངས་ཏེ། </s>
</p><p id="845">
<s id="845:1">དོང་ཙེ་གཉིས་བདོག་ [151b.4]པ་དེ་སངས་རྒྱས་དང་དགེ་འདུན་ལ་ཕུལ་ནས། </s>
</p><p id="846">
<s id="846:1">བཅོམ་ལྡན་འདས་ཀྱིས་ཐུགས་བརྩེ་བར་དགོངས་ཏེ། </s>
</p><p id="847">
<s id="847:1">དོང་ཙེ་གཉིས་བཞེས་སོ། །</s>
</p><p id="848">
<s id="848:1">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
<s id="848:2">དེའི་ཚེ་ན་མི་དབུལ་པོ་དེས་དོང་ཙེ་གཉིས་ཤིག །</s>
<s id="848:3">སངས་རྒྱས་དང་དགེ་འདུན་ལ་ [151b.5]ཕུལ་བས།</s>
<s id="848:4">བསྐལ་པ་དགུ་བཅུ་རྩ་གཅིག་གི་བར་དུ།</s>
<s id="848:5">ལག་ན་གསེར་གྱི་དོང་ཙེ་རྟག་ཏུ་ཐོགས་པར་གྱུར་ཏེ</s>
</p><p id="849">
<s id="849:1">ནོར་དང་རིན་པོ་ཆེ་དང་། འཚོ་བའི་ལོངས་སྤྱོད་ཟད་མི་ཤེས་པར་གྱུར་ཏོ། །</s>
</p><p id="850">
<s id="850:1">དེའི་ཚེ་དེའི་དུས་ན་མི་དབུལ་པོ་དེ་ནི་</s>
<s id="850:2">དགེ་སློང་གསེར་དབྱིག་འདི་ཡིན་ཏེ།</s>
</p><p id="851">
<s id="851:1">མི་འདི་ཅི་ [151b.6]སྟེ་དགྲ་བཅོམ་པའི་འབྲས་བུ་མ་ཐོབ་པ་ན་ཡང་</s>
<s id="851:2">མ་འོངས་པའི་འབྲས་བུ་རྣམ་པར་སྨིན་པ་ཡང་ཚད་དཔག་ཏུ་མེད་དོ། །</s>
</p><p id="852">
<s id="852:1">དེ་བས་ན་ཀུན་དགའ་བོ་</s>
<s id="852:2">སེམས་ཅན་ཐམས་ཅད་ཀྱིས་སྦྱིན་པ་སྦྱིན་པའི་ལས་ལ་བརྩོན་པར་བྱའོ། །</s>
</p><p id="853">
<s id="853:1">དེའི་ཚེ་ན་ཀུན་དགའ་བོ་དང་།</s>
<s id="853:2">འཁོར་མང་པོ་རྣམས་སངས་རྒྱས་ [151b.7]ཀྱིས་གསུངས་པ་འདི་ཐོས་ནས་</s>
<s id="853:3">དད་ཅིང་མོས་པར་གྱུར་ནས།</s>
</p><p id="854">
<s id="854:1">ལ་ལ་ནི་རྒྱུན་དུ་ཞུགས་པའི་འབྲས་བུ་ཐོབ། </s>
</p><p id="855">
<s id="855:1">ལ་ལ་ནི་ལན་ཅིག་ཕྱིར་འོང་བ་དང་།</s>
<s id="855:2">ཕྱིར་མི་འོང་བ་དང་དགྲ་བཅོམ་པ་ཐོབ་བོ། །</s>
<s id="855:3">ལ་ལ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །</s>
</p><p id="856">
<s id="856:1">ལ་ལ་ནི་ཕྱིར་ [152a.1]མི་ལྡོག་པའི་ས་ལ་གནས་ཏེ། </s>
</p><p id="857">
<s id="857:1">འཁོར་ཐམས་ཅད་སངས་རྒྱས་ཀྱིས་གསུངས་པ་ལ་མངོན་པར་དགའོ། །</s>
</p><p id="858">
<s id="858:1">གསེར་དབྱིག་གི་ལེའུ་སྟེ་བརྒྱད་པའོ།། །།</s>
</p><p id="859">
<s id="859:1">འདི་སྐད་བདག་གིས་ཐོས་པའི་དུས་གཅིག་ན། </s>
<s id="859:2">བཅོམ་ལྡན་འདས་མཉན་ཡོད་ན།</s>
<s id="859:3">རྒྱལ་བུ་རྒྱལ་བྱེད་ཀྱི་ཚལ་ [152a.2]མགོན་མེད་ཟས་སྦྱིན་གྱི་ཀུན་དགའ་ར་བ་ན།</s>
<s id="859:4">དགེ་སློང་གི་དགེ་འདུན་བརྒྱ་ཕྲག་ཕྱེད་དང་བཅུ་གསུམ་དང་ཐབས་ཅིག་ཏུ་བཞུགས་སོ། །</s>
<s id="859:5">དེའི་ཚེ་ཡུལ་དེ་ན་ཁྱིམ་བདག་རིགས་ཆེ་ཞིང་མཐོ་བའི་ཆུང་མ་ལ་བུ་ཞིག་བཙས་ནས། </s>
<s id="859:6">བྱད་གཟུགས་ལེགས་པ། བལྟ་ན་སྡུག་པ། བཟང་བ། [152a.3]མཛེས་པ་ཞིག་བཙས་སོ། །</s>
<s id="859:7">བཙས་མ་ཐག་ཏུ་ནམ་མཁའ་ལས་ལྷ་རྫས་ཀྱི་མེ་ཏོག་ཆར་བཞིན་དུ་བབ་སྟེ། </s>
<s id="859:8">ཁང་པ་ཀུན་གང་བ་ལས་བུའི་མིང་ཡང་ལྷའི་མེ་ཏོག་ཅེས་བཏགས་སོ། །</s>
<s id="859:9">ཁྱེའུ་དེ་ཕྱིས་ཆེར་སྐྱེས་ནས་སངས་རྒྱས་གང་ན་བ་དེར་སོང་སྟེ་ཕྱིན་པ་དང་།</s>
<s id="859:10">སངས་རྒྱས་ཀྱི་སྐུ་ [152a.4]མདོག་དང་། མཚན་དང་དཔེ་བྱད་བཟང་པོ་དཔེ་མེད་པ་མཐོང་ནས རབ་ཏུ་དགའ་བ་སྐྱེས་ཏེ་</s>
<s id="859:11">འདི་སྙམ་དུ་སེམས་སོ། །</s>
<s id="859:12">བདག་འཇིག་རྟེན་འདིར་སྐྱེས་ཀྱང་འཕགས་པའི་གཙོ་བོ་དང་ཕྲད་ཀྱིས་སངས་རྒྱས་དང་འཕགས་པའི་དགེ་སློང་གི་དགེ་འདུན་སྤྱན་དྲང་ངོ་སྙམ་བསམས་ནས། </s>
<s id="859:13">[152a.5]སངས་རྒྱས་ལ་འདི་སྐད་ཅེས་གསོལ་ཏོ། །</s>
<s id="859:14">བཅོམ་ལྡན་འདས་འཕགས་པའི་དགེ་འདུན་དང་བཅས་ཏེ། </s>
<s id="859:15">སང་གི་གདུགས་ལ་བདག་གི་མཆིས་བྲང་དུ་བསོད་སྙོམས་ངན་པ་ཞིག་སྦྱར་གྱིས། བསོད་སྙོམས་བཞེས་པའི་སླད་དུ་གཤེགས་པར་ཅི་གནང་ཞེས་གསོལ་པ་དང་།</s>
<s id="859:16">དེའི་ [152a.6] བསམ་པ་དག་པར་མཁྱེན་པས་གཤེགས་པར་གནང་ངོ་། །</s>
<s id="859:17">དེ་ནས་ལྷའི་མེ་ཏོག་ཕྱིར་ཁྱིམ་དུ་འོངས་པ་དང་།</s>
<s id="859:18">ཕྱི་ཉིན་སངས་རྒྱས་དང་དགེ་འདུན་རྣམས་ཀྱང་དེའི་ཁྱིམ་དུ་གཤེགས་སོ། །</s>
<s id="859:19">ལྷའི་མེ་ཏོག་གིས་ལྷའི་ཁང་བཟངས་ཀྱི་ནང་དུ་རིན་པོ་ཆེའི་གདན་མང་པོ་སྤྲུལ་ཏེ། </s>
<s id="859:20">རྒྱན་གྱིས་བརྒྱན་ [152a.7]པ་ལས།</s>
<s id="859:21">སངས་རྒྱས་དང་། དགེ་འདུན་རྣམས་གདན་དེ་ལས་རིམ་གྱིས་བཞུགས་སུ་གསོལ་ནས།</s>
<s id="859:22">ལྷའི་མེ་ཏོག་གིས་ཞལ་ཟས་རྣམ་པ་སྣ་ཚོགས་དགོས་པར་བསམས་པ་དང་།</s>
<s id="859:23">དེའི་བསོད་ནམས་ཀྱིས་བསམས་པ་བཞིན་དུ་འབྱོར་ཏེ།</s>
<s id="859:24">སངས་རྒྱས་དང་དགེ་འདུན་རྣམས་ལ་བསོད་ [152b.1]སྙོམས་ཀྱི་བྱ་བ་བྱས་སོ། །</s>
<s id="859:25">ལྷུང་བཟེད་བླངས་ཏེ། </s>
<s id="859:26">ལྷའི་མེ་ཏོག་ལ་ཆོས་མང་པོ་རྒྱས་པར་བསྟན་ནས། </s>
<s id="859:27">ལྷའི་མེ་ཏོག་གི་ཁྱིམ་གང་གི་མི་ཀུན་གྱིས་རྒྱུན་དུ་ཞུགས་པའི་འབྲས་བུ་ཐོབ་པར་གྱུར་ཏོ། །</s>
<s id="859:28">དེ་ནས་ལྷའི་མེ་ཏོག་གིས་ཕ་མ་ལ་རབ་ཏུ་འབྱུང་ཞིང་སངས་རྒྱས་ཀྱི་ཉེ་གནས་སུ་མཆི་ [152b.2]བར་གསོལ་པ་དང་།</s>
<s id="859:29">ཕ་མས་ཀྱང་དེ་བཞིན་དུ་གནང་ནས།</s>
<s id="859:30">ཁྱེའུ་དེས་སངས་རྒྱས་གང་ན་བ་དེར་སོང་སྟེ་ཕྱིན་པ་དང་།</s>
<s id="859:31">སངས་རྒྱས་ཀྱི་ཞབས་ལ་མགོ་བོས་ཕྱག་འཚལ་ནས།</s>
<s id="859:32">སངས་རྒྱས་ཀྱི་བསྟན་པ་ལ་རབ་ཏུ་འབྱུང་བར་གསོལ་ཏོ། །</s>
<s id="859:33">བཅོམ་ལྡན་འདས་ཀྱིས་ཀྱང་དགེ་སློང་ [152b.3]ལེགས་པར་འོངས་སོ་ཞེས་བཀའ་སྩལ་ནས། </s>
<s id="859:34">སྐྲ་དང་ཁ་སྤུ་རང་བྱི་སྟེ། </s>
<s id="859:35">ངུར་སྨྲིག་གྱོན་པར་གྱུར་ནས། </s>
<s id="859:36">སངས་རྒྱས་ཀྱི་བཀའ་བཞིན་དུ་ནན་ཏན་དུ་བྱས་ནས་དགྲ་བཅོམ་པར་གྱུར་ཏོ། །</s>
<s id="859:37">དེ་ནས་ཀུན་དགའ་བོས་དེ་ལྟར་གྱུར་པ་མཐོང་ནས། </s>
<s id="859:38">སངས་རྒྱས་གང་ན་བ་དེར་སོང་སྟེ། </s>
<s id="859:39">[152b.4]ཕྱིན་ནས་པུས་མོ་ས་ལ་བཙུགས་ནས། </s>
<s id="859:40">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
<s id="859:41">དགེ་སློང་ལྷའི་མེ་ཏོག་འདིས་སྔོན་བསོད་ནམས་ཅི་ཞིག་བགྱིས་ན། </s>
<s id="859:42">ལྷའི་མེ་ཏོག་རང་འབབ་ཅིང་།</s>
<s id="859:43">རིན་པོ་ཆེའི་གདན་དང་ཞལ་ཟས་སྣ་ཚོགས་ཡིད་བཞིན་དུ་སྤྲུལ་པ།</s>
<s id="859:44">བཅོམ་ལྡན་ [152b.5]འདས་ཀྱིས་བསྟན་དུ་གསོལ།</s>
<s id="859:45">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
<s id="859:46">ཐོས་པར་འདོད་ན་ལེགས་པར་ཉོན་ཅིག །</s>
<s id="859:47">སྔོན་འདས་པའི་དུས་ན་སངས་རྒྱས་གསེར་ཐུབ་ཅེས་བྱ་བ་འཇིག་རྟེན་དུ་གཤེགས་ཏེ། </s>
<s id="859:48">སེམས་ཅན་གྱི་དོན་རྒྱས་པར་མཛད་དོ། །</s>
<s id="859:49">དེའི་ཚེ་ན་ [152b.6]དགེ་འདུན་མང་པོ་གྲོང་རྒྱུ་ཞིང་གཤེགས་པ་ལས།</s>
<s id="859:50">ཁྱིམ་བདག་རིགས་ཆེ་ཞིང་མཐོ་བདག་གིས་མཆོད་པ་བྱས་སོ། །</s>
<s id="859:51">དེའི་ཚེ་ན་མི་དབུལ་པོ་ཞིག་ལ་ལོངས་སྤྱོད་ཅི་ཡང་མི་བདོག་པས།</s>
<s id="859:52">དགེ་འདུན་དེ་ལ་རབ་ཏུ་དགའ་བའི་སེམས་སྐྱེས་སོ། །</s>
<s id="859:53">བདག་གིས་ནི་ཅི་ནས་ཀྱང་མཆོད་ [152b.7]དུ་མེད་དོ་སྙམ་ནས། </s>
<s id="859:54">སྤང་དང་ནེའུ་གསིང་ལས་མེ་ཏོག་རྣམ་པ་སྣ་ཚོགས་བཏུས་ཏེ། </s>
<s id="859:55">དགེ་འདུན་ལ་གཏོར་ནས་བསམ་པ་དག་པས་ཕྱག་དར་བྱས་ཏེ་སོང་ངོ་། །</s>
<s id="859:56">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
<s id="859:57">དེའི་ཚེ་དེའི་དུས་ན་མི་དབུལ་པོ་མེ་ཏོག་གིས་འཐོར་བ་དེ་ནི་དགེ་ [153a.1]སློང་ལྷའི་མེ་ཏོག་འདི་ཡིན་ནོ། །</s>
<s id="859:58">དེ་ལྟར་སྔོན་འདས་པའི་དུས་ན་བསམ་པ་དག་པའི་དད་པས་</s>
<s id="859:59">མེ་ཏོག་བསྡུས་ཏེ། དགེ་འདུན་ལ་གཏོར་ནས་སྨོན་ལམ་བཏབ་པས།</s>
<s id="859:60">བསྐལ་པ་དགུ་བཅུ་རྩ་གཅིག་གི་བར་དུ་</s>
<s id="859:61">གང་དང་གང་དུ་སྐྱེས་ཀྱང་བྱད་གཟུགས་ལེགས་ཤིང་བཟང་བ་དང་། [153a.2] བལྟ་ན་སྡུག་པ་དང་།</s>
<s id="859:62">ཅི་ལྟར་བསམ་པ་བཞིན་དུ་བཟའ་བ་དང་། བཏུང་བ་དང་། ཁྲི་སྟན་ལ་སོགས་པ་ཡིད་བཞིན་དུ་འབྱོར་ཅིང་ལྡན་ཏེ</s>
<s id="859:63">བསོད་ནམས་དེས་འབྲས་བུའི་བར་དུ་ཐོབ་པར་གྱུར་ཏོ། །</s>
<s id="859:64">དེ་བས་ན་ཀུན་དགའ་བོ་སེམས་ཅན་ཐམས་ཅད་ཀྱིས་ཀྱང་སྦྱིན་པ་ཆུང་ངུ་ལ་བསོད་ [153a.3]ནམས་མེད་སྙམ་ནས་མ་བརྙས་ཤིག །</s>
<s id="859:65">ལྷའི་མེ་ཏོག་ལྟར་ཅི་ཡང་འབྱོར་ཅིང་འགྲུབ་པར་འགྱུར་རོ། །</s>
<s id="859:66">དེ་ནས་ཀུན་དགའ་བོ་དང་འཁོར་མང་པོ་རྣམས་བཅོམ་ལྡན་འདས་ཀྱིས་གསུངས་པ་ལ་ཡི་རངས་ནས་མངོན་པར་དགའོ། །</s>
<s id="859:67">ལྷའི་མེ་ཏོག་གི་ལེའུ་སྟེ་དགུ་པའོ།། །།</s>
</p><p id="860">
<s id="860:1">[153a.4]འདི་སྐད་བདག་གིས་ཐོས་པའི་དུས་གཅིག་ན། </s>
</p><p id="861">
<s id="861:1">བཅོམ་ལྡན་འདས་མཉན་ཡོད་ན། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</s>
</p><p id="862">
<s id="862:1">དེའི་དུས་ན་ཁྱིམ་བདག་ཅིག་གི་ཆུང་མ་ཞིག་ལ་བུ་བཙས་ནས། </s>
</p><p id="863">
<s id="863:1">ཁྱེའུ་དེ་བཙས་པའི་ཚེ་ནམ་མཁའ་ལས་རིན་ [153a.5]པོ་ཆེ་སྣ་བདུན་ཆར་བཞིན་དུ་བབ་སྟེ། </s>
</p><p id="864">
<s id="864:1">དེའི་ཁྱིམ་ཡོངས་སུ་གང་ངོ་། །</s>
</p><p id="865">
<s id="865:1">དེ་ནས་མཚན་མཁན་བོས་ཏེ། </s>
</p><p id="866">
<s id="866:1">བུའི་མཚན་བལྟས་ན། </s>
</p><p id="867">
<s id="867:1">བུའི་མཚན་རབ་ཏུ་བཟང་ངོ་ཞེས་ཁྱིམ་བདག་ལ་སྨྲས་ནས། </s>
</p><p id="868">
<s id="868:1">ཁྱིམ་བདག་དེ་རབ་ཏུ་དགའ་སྟེ། </s>
</p><p id="869">
<s id="869:1">མཚན་མཁན་དེ་ལ་བུའི་མིང་བཏགས་པར་གསོལ་བ་དང་</s>
<s id="869:2">[153a.6]ཁྱེའུ་འདི་བཙས་པའི་ཚེ་ལྟས་ཇི་ལྟ་བུ་བྱུང་ཞེས་དྲིས་པ་དང་།</s>
<s id="869:3">ཁྱིམ་བདག་གིས་ཀྱང་ཁྱེའུ་འདི་བཙས་པའི་ཚེ་ན་ནམ་མཁའ་ལས་རིན་པོ་ཆེ་སྣ་བདུན་ཆར་བཞིན་དུ་བབ་ནས ཁྱིམ་ཡོངས་སུ་གང་བར་བྱས་སོ་ཞེས་སྨྲས་པ་དང་།</s>
<s id="869:4">མཚན་མཁན་གྱིས་</s>
<s id="869:5">བསོད་ནམས་ལས་མིང་ [153a.7]བཏགས་ཏེ།</s>
</p><p id="870">
<s id="870:1">ཁྱེའུ་དེའི་མིང་ལྷའི་རིན་ཆེན་ཞེས་བྱ་བར་གདགས་སོ། །</s>
</p><p id="871">
<s id="871:1">ཕྱིས་ཆེན་པོར་སྐྱེས་ནས་</s>
<s id="871:2">མང་དུ་ཐོས་ཤིང་ཤེས་པ་མང་བ་དང་། སྒྱུ་རྩལ་ཡང་ཟླ་མེད་པར་གྱུར་ཏེ་</s>
<s id="871:3">རབ་ཏུ་འབྱུང་བར་དད་པས་</s>
<s id="871:4">ཕ་མ་ལ་ཕྱི་ཕྱག་འཚལ་ནས།</s>
</p><p id="872">
<s id="872:1">སངས་རྒྱས་གང་ན་བ་དེར་སོང་སྟེ། </s>
</p><p id="873">
<s id="873:1">ཕྱིན་པ་དང་ [153b.1]</s>
<s id="873:2">སངས་རྒྱས་ཀྱི་ཞབས་ལ་སྤྱི་བོས་ཕྱག་འཚལ་ཏེ།</s>
</p><p id="874">
<s id="874:1">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
</p><p id="875">
<s id="875:1">བཅོམ་ལྡན་འདས་བདག་རབ་ཏུ་འབྱུང་ངོ་ཞེས་གསོལ་བ་དང་།</s>
<s id="875:2">བཅོམ་ལྡན་འདས་ཀྱིས་དགེ་སློང་ལེགས་པར་འོངས་སོ་ཞེས་བྱ་བ་གནང་ནས།</s>
</p><p id="876">
<s id="876:1">སྐྲ་དང་ཁ་སྤུ་རང་བྱི་སྟེ། </s>
</p><p id="877">
<s id="877:1">ལུས་ [153b.2]ལ་ཆོས་གོས་གྱོན་པར་གྱུར་ནས། </s>
</p><p id="878">
<s id="878:1">བཅོམ་ལྡན་འདས་ཀྱིས་ཆོས་བསྟན་པས་</s>
<s id="878:2">དགྲ་བཅོམ་པར་གྱུར་ཏོ། །</s>
</p><p id="879">
<s id="879:1">ཀུན་དགའ་བོས་བཅོམ་ལྡན་འདས་ལ་གསོལ་པ།</s>
<s id="879:2">བཅོམ་ལྡན་འདས་དགེ་སློང་ལྷའི་རིན་ཆེན་འདིས།</s>
<s id="879:3">སྔོན་བསོད་ནམས་ཅི་ཞིག་བགྱིས་ན་</s>
</p><p id="880">
<s id="880:1">ཐོག་མ་བཙས་པའི་ཚེ་ན་ནམ་ [153b.3]</s>
<s id="880:2">མཁའ་ལས་རིན་པོ་ཆེ་ཆར་བཞིན་བབ་ཅིང་།</s>
<s id="880:3">བགོ་བ་དང་བཟའ་བ་ལྷུན་གྱིས་གྲུབ་ནས</s>
</p><p id="881">
<s id="881:1">ཅིས་ཀྱང་མི་བྲེལ་བར་གྱུར། </s>
</p><p id="882">
<s id="882:1">སངས་རྒྱས་ཀྱིས་ཀུན་དགའ་བོ་ལ་བཀའ་སྩལ་པ།</s>
<s id="882:2">སྔོན་འདས་པའི་དུས་ན་</s>
<s id="882:3">སངས་རྒྱས་གསེར་ཐུབ་ཅེས་བྱ་བ་འཇིག་རྟེན་དུ་གཤེགས་ཏེ།</s>
</p><p id="883">
<s id="883:1">འཇིག་རྟེན་ན་ [153b.4]སེམས་ཅན་གྱི་དོན་མཛད་པ་ནི</s>
<s id="883:2">་བརྗོད་ཀྱིས་མི་ལང་ངོ་། །</s>
</p><p id="884">
<s id="884:1">དེའི་ཚེ་ན་དགེ་འདུན་མང་པོ་གྲོང་རྒྱུ་ཞིང་གཤེགས་པ་ལས།</s>
<s id="884:2">དེའི་ཚེ་གྲོང་ཁྱེར་ན་</s>
<s id="884:3">གནས་པའི་ཁྱིམ་བདག་མང་པོས་དགེ་འདུན་སྤྱན་དྲངས་ཏེ།</s>
</p><p id="885">
<s id="885:1">མཆོད་པ་རྣམ་པ་སྣ་ཚོགས་བྱས་སོ། །</s>
</p><p id="886">
<s id="886:1">དེའི་ཚེ་ན་མི་དབུལ་པོ་ཞིག་དད་པས་རྗེས་སུ་ [153b.5]ཡི་རངས་པའི་སེམས་སྐྱེས་ཀྱང་།</s>
<s id="886:2">ལོངས་སྤྱོད་དང་མཆོད་པའི་ཡོ་བྱད་ཅི་ཡང་མེད་པས་</s>
<s id="886:3">རྡེའུ་དཀར་རུ་ལས་བྱས་པའི་ནོར་བུ་སྤར་གང་གིས་</s>
<s id="886:4">དགེ་འདུན་ལ་གཏོར་ནས</s>
</p><p id="887">
<s id="887:1">སྨོན་ལམ་ཆེན་པོ་བཏབ་བོ། །</s>
<s id="887:2">བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།</s>
<s id="887:3">དེའི་ཚེ་དེའི་དུས་ན་མི་དབུལ་པོ་ [153b.6]ནོར་བུ་སྤར་གང་གིས་དགེ་འདུན་ལ་གཏོར་བ་དེ་ནི།</s>
<s id="887:4">དགེ་སློང་ལྷའི་རིན་ཆེན་འདི་ཡིན་ནོ། །</s>
</p><p id="888">
<s id="888:1">འདས་པའི་དུས་ན་བསམ་པ་དག་པའི་དད་པས་</s>
<s id="888:2">རྡེའུ་དཀར་རུའི་ནོར་བུ་སྤར་གང་གིས།</s>
<s id="888:3">དགེ་འདུན་ལ་གཏོར་བ་ཙམ་གྱིས་</s>
<s id="888:4">བསྐལ་པ་དགུ་བཅུ་རྩ་གཅིག་གི་བར་དུ་</s>
<s id="888:5">བསོད་ནམས་ཚད་མེད་པས།</s>
<s id="888:6">ནོར་ [153b.7]བུ་རིན་པོ་ཆེ་མང་བ་དང་།</s>
<s id="888:7">བགོ་བ་དང་བཟའ་བ་ལྷུན་གྱིས་གྲུབ་ཅིང་།</s>
<s id="888:8">ལོངས་སྤྱོད་ཅིས་ཀྱང་མི་བྲེལ་བར་གྱུར་ཏོ། །</s>
</p><p id="889">
<s id="889:1">དེའི་ཚེ་ན་བསམ་པ་དག་པའི་དད་པ་ཙམ་གྱིས།</s>
<s id="889:2">ང་འཇིག་རྟེན་ན་གཤེགས་པ་དང་།</s>
<s id="889:3">འཕྲད་ནས་འབྲས་བུའི་བར་དུ་ཐོབ་པར་གྱུར་ཏོ། །</s>
</p><p id="890">
<s id="890:1">དེའི་ཚེ་འཁོར་མང་པོ་རྣམས་ཀྱང་ [154a.1]</s>
<s id="890:2">སངས་རྒྱས་ཀྱིས་གསུངས་པ་ཐོས་ནས་</s>
<s id="890:3">བསམ་པ་དག་པའི་དད་པ་སྐྱེས་ཏེ།</s>
</p><p id="891">
<s id="891:1">ལ་ལ་ནི་འབྲས་བུ་དང་པོ་ནས་འབྲས་བུ་བཞི་པའི་བར་དུ་ཐོབ་པར་གྱུར།</s>
</p><p id="892">
<s id="892:1">ལ་ལ་ནི་ཕྱིར་མི་ལྡོག་པའི་ས་ལ་གནས་པའི་སེམས་བསྐྱེད་པར་གྱུར་ཏོ། །</s>
</p><p id="893">
<s id="893:1">འཁོར་མང་པོ་དེ་དག་ཐམས་ཅད།</s>
<s id="893:2">བཅོམ་ [154a.2]ལྡན་འདས་ཀྱིས་གསུངས་པ་ལ་</s>
<s id="893:3">ཡི་རངས་ནས་མངོན་པར་དགའོ། །</s>
</p><p id="894">
<s id="894:1">ལྷའི་རིན་ཆེན་གྱི་ལེའུ་ཞེས་བྱ་སྟེ་བཅུ་པའོ།། །།</s>
</p></text>