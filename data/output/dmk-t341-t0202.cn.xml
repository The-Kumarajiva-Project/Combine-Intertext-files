<?xml version="1.0" encoding="utf-8"?>
<text><p id="1">
<s id="1:1">（四三）摩訶令奴緣品第四十八</s>
<s id="1:2">如是我聞：一時</s>
<s id="1:3">佛在迦維羅衛國尼拘盧陀僧伽藍。</s>
<s id="1:4">佛初還國，於時諸釋，</s>
<s id="1:5">觀佛威儀，相好殊異，身體金色，三十二相，視之無厭，各共群聚街陌市里，異口同音，歎說如來，</s>
<s id="1:6">於此眾中，無有儔類，</s>
<s id="1:7">實可敬哉！</s>
<s id="1:8">時諸比丘，聞是論已，並共白佛，說其諸人歎詠之詞。</s>
<s id="1:9">於時世尊，告諸比丘：</s>
<s id="1:10">「汝等當知，</s>
<s id="1:11">吾乃往昔， 於此眾中，最尊最妙，不但今日。」</s>
<s id="1:12">時諸比丘，各共白佛：「不審，世尊！過去世時，於此眾中，最尊最妙，其事云何？」</s>
<s id="1:13">爾時世尊，告諸比丘：「</s>
<s id="1:14">諦聽諦聽！善著心中，吾當為汝，具足解釋，過去世事。」</s>
<s id="1:15">對曰：「唯然，願樂欲聞。」</s>
<s id="1:16">佛便為說：「</s>
<s id="1:17">過去無量，不可思議阿僧祇劫，</s>
<s id="1:18">此閻浮提，有大國王，名曰令奴，其王統領，八萬四千諸小國王，</s>
<s id="1:19">一萬大臣，</s>
<s id="1:20">五百太子，</s>
<s id="1:21">夫人婇女，合有二萬。</s>
<s id="1:22">最大夫人，字提婆跋提，最後懷妊，</s>
<s id="1:23">生一太子，其兒端正，身紫金色，其髮紺青，兩手掌中，千輻輪相，</s>
<s id="1:24">其左足底，有馬形相，</s>
<s id="1:25">其右足底，有白象相。</s>
<s id="1:26">其兒福德，人中奇尊，即依父母，而為立字提婆令奴。</s>
<s id="1:27">乳哺長大，令奴大王，卒遇時病，其命將終，</s>
<s id="1:28">諸小國王，群臣太子，咸來問病。因問大王：『假其終沒，諸王太子，誰應紹嗣？』</s>
<s id="1:29">時王報曰：『</s>
<s id="1:30">若我諸子，有能具足十功德者，</s>
<s id="1:31">乃立為王。</s>
<s id="1:32">何等十德？</s>
<s id="1:33">一者身紫金色，其髮紺青。</s>
<s id="1:34">二者兩手掌中，有金輪相，具足不缺。</s>
<s id="1:35">三者其右足底，有白象相。</s>
<s id="1:36">四者其左足下，有馬形相。</s>
<s id="1:37">五者著王衣服，與身相可，不大不小。</s>
<s id="1:38">六者坐王御座，威德巍巍，其坐安隱。</s>
<s id="1:39">七者諸王群臣，歡喜敬禮，稱善無量，</s>
<s id="1:40">入於後宮，夫人婇女，踊躍歡喜，作禮恭敬。</s>
<s id="1:41">八者若將至於天祠，泥天木像，悉為作禮。</s>
<s id="1:42">九者福德威力，能雨七寶，</s>
<s id="1:43">稱給一切。</s>
<s id="1:44">十者其母是誰，提婆跋提夫人所生。</s>
<s id="1:45">若有具足是十功德，斯乃立之，用作大王。』 教勅已竟，</s>
<s id="1:46">無常對至，遂便命終。</s>
<s id="1:47">「諸王臣民，五百子中，</s>
<s id="1:48">從其大者，次以十事，觀相其身。</s>
<s id="1:49">此諸太子，身無金色，</s>
<s id="1:50">髮無紺青，</s>
<s id="1:51">手掌無輪，</s>
<s id="1:52">足底無有象馬之相；</s>
<s id="1:53">著王者服不相應當；</s>
<s id="1:54">坐于御座，其木師子，驚張起立，欲搏嚙之；</s>
<s id="1:55">諸王臣民，悉不敬禮；</s>
<s id="1:56">將至宮內，夫人婇女，悉不歡喜，無禮敬者；</s>
<s id="1:57">設入天祠，自禮天像，諸餘泥木天像，悉不作禮；</s>
<s id="1:58">語使雨寶，亦復不能；</s>
<s id="1:59">又復不是提婆跋提夫人所生。</s>
<s id="1:60">乃至五百諸大太子，於十事中，乃無一事。</s>
<s id="1:61">最下小子，身紫金色，</s>
<s id="1:62">其髮紺青，看其兩手，輪相具足，</s>
<s id="1:63">覩其脚底，象形馬相，昞然如畫；</s>
<s id="1:64">著王法服，與身相可；</s>
<s id="1:65">坐於御座，福德巍巍；</s>
<s id="1:66">諸王臣民，無不敬禮；</s>
<s id="1:67">入於後宮，夫人婇女，敬奉作禮；</s>
<s id="1:68">將至天祠，泥木天像，悉皆為禮；</s>
<s id="1:69">教使雨寶，始語即雨；</s>
<s id="1:70">問是誰生？</s>
<s id="1:71">提婆跋提夫人所生。</s>
<s id="1:72">十事具足，諸王臣民，即拜為王。</s>
<s id="1:73">至十五日，日初出時，</s>
<s id="1:74">有金輪寶，從東方來，輪有千輻，縱廣一由旬。</s>
<s id="1:75">王即下座，右膝著地，跪而言曰：『若我福德，應為王者，</s>
<s id="1:76">輪當稱我。』</s>
<s id="1:77">即如其言，來在殿前，住虛空中。</s>
<s id="1:78">白象寶者，從香山來，</s>
<s id="1:79">毛尾貫珠，</s>
<s id="1:80">若王乘上，象皆能飛，</s>
<s id="1:81">從朝至午，徧四天下，</s>
<s id="1:82">若以足行，足所觸地，即成金沙。</s>
<s id="1:83">紺馬寶者，身紺青色，其馬毛尾，皆悉珠色，皆雨七寶；</s>
<s id="1:84">若王乘上，一食之頃，遊四天下，</s>
<s id="1:85">不疲不勞。</s>
<s id="1:86">神珠寶者，自然而至，其珠光明，</s>
<s id="1:87">晝夜恒照百二十里，</s>
<s id="1:88">內復能雨於七寶，稱給一切。</s>
<s id="1:89">玉女寶者，自然而至，端正殊妙，</s>
<s id="1:90">稱適王意。</s>
<s id="1:91">典藏臣者，王須七寶，隨意給足，</s>
<s id="1:92">終無乏盡。</s>
<s id="1:93">其典兵臣，王若欲須四種兵時，</s>
<s id="1:94">顧視之頃，諸兵悉集，行陣嚴整，威力非凡。</s>
<s id="1:95">七寶既具，坐自思惟：</s>
<s id="1:96">『吾享斯位，皆由前身宿種福業，乃致之耳，今當紹繼使不斷絕。』</s>
<s id="1:97">即以香湯，洗浴其身，著新淨衣，手執香爐，</s>
<s id="1:98">向于東方，跪而言曰：</s>
<s id="1:99">『東方快士，來受我請。』</s>
<s id="1:100">即時便有二萬辟支佛，來至王宮；</s>
<s id="1:101">南西北方，悉皆請之，</s>
<s id="1:102">時有六萬辟支佛，來受王請。</s>
<s id="1:103">王與諸臣，四事供養，</s>
<s id="1:104">其八萬四千諸小國王，離家來久，即啟大王，欲辭還國，王即聽之。</s>
<s id="1:105">因啟王曰：『</s>
<s id="1:106">此中快士，其數甚眾，願王垂愍，減省少許，與臣供養，願使將來共享斯福。』</s>
<s id="1:107">於時大王， 即以四方辟支佛，與諸小王，隨時供養，經八萬四千歲。 諸王臣民，</s>
<s id="1:108">命終之後，</s>
<s id="1:109">皆得生天。」</s>
<s id="1:110">佛告諸比丘：「</s>
<s id="1:111">欲知爾時令奴王者，今現我父白淨王是。</s>
<s id="1:112">爾時提婆跋提夫人者，今現我母摩訶摩耶是。</s>
<s id="1:113">爾時提婆令奴王者，今我身是。</s>
<s id="1:114">爾時五百太子者，今此五百釋是。</s>
<s id="1:115">我乃爾時，於諸人中，最為尊妙；</s>
<s id="1:116">吾今成佛，眾相具足，於此眾中，最為奇妙。」</s>
<s id="1:117">時諸大會，聞佛所說，</s>
<s id="1:118">有得須陀洹者、斯陀含、阿那含、阿羅漢者，有種辟支佛因緣者，有發菩薩心成不退者，</s>
<s id="1:119">眾坐歡喜，頂戴奉行。</s>
</p><p id="2">
<s id="2:1">如是我聞： 一時</s>
<s id="2:2">佛在舍衛國祇樹給孤獨園。</s>
</p><p id="3">
<s id="3:1">爾時提婆達多，雖復出家，</s>
<s id="3:2">利養蔽心，</s>
<s id="3:3">作三逆罪，</s>
<s id="3:4">推山壓佛，</s>
<s id="3:5">傷佛脚指，</s>
<s id="3:6">復縱放黑象，</s>
<s id="3:7">欲令害佛，</s>
<s id="3:8">別僧兩部，</s>
<s id="3:9">殺漏盡比丘尼。</s>
</p><p id="4">
<s id="4:1">以故殺生，</s>
<s id="4:2">疑畏受後報。</s>
</p><p id="5">
<s id="5:1">時有六師，即往問之，</s>
<s id="5:2">六師便為說諸邪見，言：「為惡無罪，</s>
<s id="5:3">為善無福，</s>
<s id="5:4">信敬心生，</s>
<s id="5:5">喪斷善根。 」</s>
<s id="5:6">是時阿難，析體愛重，</s>
<s id="5:7">惋恨情深， 悲哽懊惱，</s>
<s id="5:8">白世尊言：</s>
<s id="5:9">「調達愚癡！</s>
<s id="5:10">造不善業，</s>
<s id="5:11">壞破善根，</s>
<s id="5:12">辱釋種子。 」</s>
<s id="5:13">爾時世尊，告阿難言：</s>
<s id="5:14">「提婆達多，</s>
<s id="5:15">非但今世為利養故斷破善根，</s>
<s id="5:16">過去世時</s>
<s id="5:17">亦貪利養</s>
<s id="5:18">喪身失命。 」</s>
<s id="5:19">阿難白佛言：</s>
<s id="5:20">「世尊！</s>
<s id="5:21">提婆達多，過去世時，</s>
<s id="5:22">貪利喪身，其事云何？ 願樂欲聞。 」</s>
<s id="5:23">佛告阿難：</s>
<s id="5:24">「善聽當說！</s>
<s id="5:25">往昔</s>
<s id="5:26">無量不可思議阿僧祇劫，</s>
<s id="5:27">此閻浮提，有國名波羅奈。</s>
</p><p id="6">
<s id="6:1">時有薩薄名摩訶夜移，</s>
<s id="6:2">其婦懷妊，</s>
<s id="6:3">自然仁善，意性柔和。</s>
</p><p id="7">
<s id="7:1">月滿生男，</s>
<s id="7:2">形體端正，父母愛念，</s>
<s id="7:3">施設美饍，</s>
<s id="7:4">延請親戚并諸相師，共相娛樂，抱兒示眾，為其立字。 相師問言：『此兒受胎已來，有何瑞應？ 』其父答言：『受胎已來，其婦自然，慈心和善。 』相師即為立字，</s>
<s id="7:5">名為善求。</s>
</p><p id="8">
<s id="8:1">乳哺長大，</s>
<s id="8:2">好積諸德，慈愍眾生。</s>
</p><p id="9">
<s id="9:1">次後懷妊，</s>
<s id="9:2">自然弊惡，</s>
<s id="9:3">期滿生男，</s>
<s id="9:4">形體醜陋。 即請相師，為其立字。 相師問言：『此兒懷妊，有何感應？ 』答言：『懷兒已來，受性弊惡。 』於時相師，即為立字，</s>
<s id="9:5">名曰惡求。</s>
</p><p id="10">
<s id="10:1">乳哺長大，</s>
<s id="10:2">好為惡事，恒生貪心，懷嫉妬意。</s>
</p><p id="11">
<s id="11:1">「年各長大，</s>
<s id="11:2">欲行共賈入海求索寶物，</s>
<s id="11:3">各有五百侍從，前後而發。</s>
</p><p id="12">
<s id="12:1">途路懸遠，中道乏糧，經於七日，</s>
<s id="12:2">去死不遠。</s>
</p><p id="13">
<s id="13:1">是時善求，及諸賈人，</s>
<s id="13:2">咸共誠心，禱諸神祇，</s>
<s id="13:3">欲濟飢儉，</s>
<s id="13:4">於空澤中， 遙見一樹枝葉欝茂，</s>
<s id="13:5">便即趣之。</s>
</p><p id="14">
<s id="14:1">有一泉水，</s>
<s id="14:2">善求及眾，悉共誠心，求哀救護。</s>
</p><p id="15">
<s id="15:1">誠感神應，現身語之：『</s>
<s id="15:2">斫去一枝，所須當出。 』</s>
<s id="15:3">諸人歡喜，</s>
<s id="15:4">便斫一枝，</s>
<s id="15:5">美飲流出。</s>
</p><p id="16">
<s id="16:1">斫第二枝，</s>
<s id="16:2">種種食出，百味具足，</s>
<s id="16:3">咸共承接，各得飽滿。</s>
</p><p id="17">
<s id="17:1">斫第三枝，</s>
<s id="17:2">出諸妙衣，種種備具。</s>
</p><p id="18">
<s id="18:1">斫第四枝，</s>
<s id="18:2">種種寶物，悉皆具足，</s>
<s id="18:3">莊嚴悉備，所須盡辦。</s>
</p><p id="19">
<s id="19:1">惡求後到，</s>
<s id="19:2">眾人如前，盡得充足，</s>
<s id="19:3">便自念言：</s>
<s id="19:4">『今此樹枝，能出如是種種好物，</s>
<s id="19:5">況復其根？</s>
<s id="19:6">今當伐之，</s>
<s id="19:7">足得極妙佳好之物。 』</s>
<s id="19:8">思惟心定，</s>
<s id="19:9">令人伐之。</s>
</p><p id="20">
<s id="20:1">是時善求，聞如是語，懷憤懊惱，語惡求言：</s>
<s id="20:2">『我等飢乏，命在旦夕，</s>
<s id="20:3">蒙此樹恩，得濟餘命。</s>
</p><p id="21">
<s id="21:1">云何懷此弊惡之心，而欲伐之？ 』</s>
<s id="21:2">爾時惡求， 不用其言，</s>
<s id="21:3">即掘其根。</s>
</p><p id="22">
<s id="22:1">善求感佩，不忍見之，</s>
<s id="22:2">領眾歸家。</s>
</p><p id="23">
<s id="23:1">伐樹已竟，有五百羅剎，</s>
<s id="23:2">取此惡求及眾賈人，悉皆噉之，</s>
<s id="23:3">財物伴侶，一切喪失。 」</s>
<s id="23:4">佛告阿難：「爾時善求者，</s>
<s id="23:5">今我身是。</s>
</p><p id="24">
<s id="24:1">爾時父者，</s>
<s id="24:2">今現我父淨飯王是。</s>
</p><p id="25">
<s id="25:1">爾時母者，</s>
<s id="25:2">今現我母摩訶摩耶是也。</s>
</p><p id="26">
<s id="26:1">時惡求者，</s>
<s id="26:2">今提婆達多是。</s>
</p><p id="27">
<s id="27:1">阿難！提婆達多，非但今日作不善事，</s>
<s id="27:2">貪利養故，</s>
<s id="27:3">世世常造。</s>
</p><p id="28">
<s id="28:1">我於往昔，常與相值，恒教善法，</s>
<s id="28:2">而不用之，</s>
<s id="28:3">反更以我為怨。 」</s>
<s id="28:4">爾時阿難，及四部眾，聞佛所說，悲喜交集，咸自勸勵，頂戴奉行。</s>
<s id="28:5">{（四四）善求惡求緣品}</s>
<s id="28:6">{第四十九</s>
</p><p id="29">
<s id="29:1">（四二）善事太子入海品第三十七(丹本此品却在九卷為四十二)</s>
<s id="29:2">如是我聞：一時</s>
<s id="29:3">佛在羅閱祇耆闍崛山中，與大比丘僧，圍繞說法。</s>
<s id="29:4">爾時賢者阿難，見提婆達多，於如來所，常懷嫉妬，驅飲醉象，推山鎮佛，種種方便，欲得危害。</s>
<s id="29:5">然佛慈心，常有矜愍，於羅睺羅及提婆達多，視之一等無有差別。</s>
<s id="29:6">賢者阿難，</s>
<s id="29:7">覩其如是，常懷怨恨，思惟在意，從座而起，偏袒右肩，長跪合掌，</s>
<s id="29:8">歎說是事。</s>
<s id="29:9">佛告阿難：</s>
<s id="29:10">「提婆達多不但今日興惡於我，</s>
<s id="29:11">宿世之時亦傷害我，</s>
<s id="29:12">然我於彼常慈念之。」</s>
<s id="29:13">賢者阿難即白佛言：「</s>
<s id="29:14">不審宿世，提婆達多，亦為傷害，爾時慈愍，其事云何？願具說示。」</s>
<s id="29:15">佛告阿難：</s>
<s id="29:16">「過去久遠，無數無量不可思議阿僧祇劫，</s>
<s id="29:17">此閻浮提，有一國王，名曰勒那跋彌，晉言寶鎧，領五百小國王，</s>
<s id="29:18">有五百夫人婇女，皆無有子。</s>
<s id="29:19">王便禱祠諸天日月山海樹神，</s>
<s id="29:20">經年歷紀，不獲子息。王大愁憂，</s>
<s id="29:21">而自念言：</s>
<s id="29:22">『我今無子，</s>
<s id="29:23">旦夕崩亡，</s>
<s id="29:24">國無紹繼， 天下必亂。 所以者何？</s>
<s id="29:25">五百諸臣，不相賓伏，</s>
<s id="29:26">便當力諍，強弱相𣣋，抂殺無辜，亡國喪民，莫不由此。』</s>
<s id="29:27">念是事已，益增憒惱。</s>
<s id="29:28">時有天神，知王至意，</s>
<s id="29:29">於王夢中，而語王言：</s>
<s id="29:30">『城外林中，</s>
<s id="29:31">有二仙士，其第一仙，身有金色，</s>
<s id="29:32">福德聰辯，不可逮及，</s>
<s id="29:33">汝苟須子，</s>
<s id="29:34">可往求請，</s>
<s id="29:35">必當迴意來生王家。』</s>
<s id="29:36">王尋驚悟，</s>
<s id="29:37">差有喜色，</s>
<s id="29:38">即勅駕乘，單將數人，</s>
<s id="29:39">遍至推覓，</s>
<s id="29:40">便得見之，</s>
<s id="29:41">即向求哀，種種自說，</s>
<s id="29:42">國無繼嗣， 憂深慮重。 『貪屈大仙，來生我家，</s>
<s id="29:43">紹繼國嗣，</s>
<s id="29:44">去我憂患。 若不見恥，唯垂見顧。』</s>
<s id="29:45">爾時仙人，見王殷勤，不忍拒逆，即便可之。</s>
<s id="29:46">第二仙人，復語王言：『我亦當往生於王家。』</s>
<s id="29:47">王大歡喜，</s>
<s id="29:48">便辭還宮。「經歷數時，金色仙人，即取命終。</s>
<s id="29:49">王大夫人，名曰蘇摩，即覺有娠。</s>
<s id="29:50">聰明女人，能得此智知所懷妊，分別男女，便自說言：『我所懷妊，必當是男。 』</s>
<s id="29:51">王及宮內，聞此語已，欣悅無量。 王勅宮內夫人婇女，盡共承給，稱悅其意，床褥飲食，極令細軟，將護進止，不臨危險。</s>
<s id="29:52">十月已滿，其大夫人，便生男兒，</s>
<s id="29:53">端正絕異，身紫金色，</s>
<s id="29:54">其髮紺青，</s>
<s id="29:55">人相具足，</s>
<s id="29:56">王及內外，觀之無厭。</s>
<s id="29:57">因召相師，令占相之。</s>
<s id="29:58">相師尋詣，上下觀相，歡喜踊躍，而白王言：『此兒相好，人中難有，聰明福德，不可逮及。』</s>
<s id="29:59">王聞遂喜，復告相師， 可為立字。</s>
<s id="29:60">相師問王：『今此太子，受胎已來，有何變異？』王即答言：『此太子母，索來妬惡，樂人之過，妄舉姦非，見他人善，心不為喜； 懷妊已來，志性改異，為人慈仁，矜愚愛智，好修施惠，等意護養。』 相師聞此，讚言：『 善哉！此是兒志，寄情於母。』</s>
<s id="29:61">便為立字，字迦良那伽梨，晉言善事。</s>
<s id="29:62">其第二夫人，名曰弗巴，</s>
<s id="29:63">第二仙人，亦復命終，生於第二夫人腹中，</s>
<s id="29:64">日月足滿，便生男兒，</s>
<s id="29:65">形體狀貌，無他殊異。</s>
<s id="29:66">復召相師，而瞻相之。</s>
<s id="29:67">相師披觀，而語之言：『此太子者，是常人耳，福德智能，為足自任。』 王復勅之，為其立字。 相師復言：『 有何異事？』 王語相師：『 此太子母，索性忠良，為人慈順，樂宣人善； 懷妊已來，返更樂惡，嫉妬賢能，見善不喜。』 相師復言：『 此亦兒志，寄之於母，故使然耳。』</s>
<s id="29:68">因即立字，為波婆伽梨，晉言惡事。</s>
<s id="29:69">「其王爾時，注心愛念迦良那伽梨，不失其意， 即勅為起三時之殿，冬時居溫殿，春秋居中殿，夏時居涼殿，安置伎樂，而娛樂之。</s>
<s id="29:70">太子漸大，聰辯殊異，學諸世典，十八部經，</s>
<s id="29:71">誦持通利，善其義理。</s>
<s id="29:72">後辭出遊，</s>
<s id="29:73">王即聽之，勅治道陌，除去不淨，</s>
<s id="29:74">乘大白象，</s>
<s id="29:75">金銀校餝，</s>
<s id="29:76">千乘萬騎，導從前後，</s>
<s id="29:77">街道陌中，</s>
<s id="29:78">一切人民，挾道兩邊，諸樓閣上，觀者無數，</s>
<s id="29:79">皆言太子：『 熟似梵天，威相姿貌，人中希有。』</s>
<s id="29:80">爾時太子，見諸乞兒，身體羸瘦，衣被弊壞， 左捉破器，右持折杖，</s>
<s id="29:81">卑言求哀，從人乞匂。</s>
<s id="29:82">太子問曰：『 何以乃爾？』</s>
<s id="29:83">群臣答言：『 如此人輩，或無父母，孤窮單獨， 無所依仰，</s>
<s id="29:84">癃疾狂病，</s>
<s id="29:85">不能作役，無一錢儲，身口所切，是使爾耳。』</s>
<s id="29:86">太子慈愍，心深增悼。</s>
<s id="29:87">轉復前行，見諸屠兒，殺害畜生，稍割稱賣。</s>
<s id="29:88">太子問言：『 何以作此？』</s>
<s id="29:89">尋各答言：『 我不必樂，祖父已來，以此為業，</s>
<s id="29:90">若捨此事，無以自濟。 』</s>
<s id="29:91">太子聞此，長歎而去。</s>
<s id="29:92">轉前到田，見諸耕者，墾地蟲出，蝦蟇拾吞，復見有蛇，吞食蝦蟇，</s>
<s id="29:93">孔雀飛來，啄食其蛇。</s>
<s id="29:94">太子問人：『 此作何等？』 耕者答言：『 此是我業，於中下種，</s>
<s id="29:95">後當得穀，以自供食，并輸王家。』</s>
<s id="29:96">太子歎曰：『人由飲食，殺害眾生，役身役力，辛苦乃爾。』 轉復前行，</s>
<s id="29:97">見諸獵師，趣向群鳥，挽弓欲射，復見安網，張施在地，見諸禽獸，墮在其中，</s>
<s id="29:98">驚張鳴吼，不能得脫。</s>
<s id="29:99">太子問言：『</s>
<s id="29:100">皆作何等？』 咸皆答言：『捕諸禽獸，以自供濟。』</s>
<s id="29:101">太子聞此，深歎</s>
<s id="29:102">捨去。</s>
<s id="29:103">到河池邊，見捕魚師，張網捕魚，</s>
<s id="29:104">狼藉在地，跳踉申縮，死者無數。 太子復問，</s>
<s id="29:105">皆各答言：『 我仰此魚，用供衣食。 』</s>
<s id="29:106">太子長歎，愍哀</s>
<s id="29:107">群生。 『為衣</s>
<s id="29:108">食故，乃當如是，殺害眾生，供俟身口；</s>
<s id="29:109">殃罪日滋，</s>
<s id="29:110">後報如何？』 便迴還宮，</s>
<s id="29:111">憂念不樂，</s>
<s id="29:112">往白父王：『願賜一願。』</s>
<s id="29:113">王答之曰：『恣汝所欲，不相違逆。』</s>
<s id="29:114">太子白王：『出行遊觀，覩彼群品， 為衣</s>
<s id="29:115">食故，</s>
<s id="29:116">欺誑</s>
<s id="29:117">殺害，</s>
<s id="29:118">積罪日增，意甚悼愍，</s>
<s id="29:119">欲得供濟。 願王聽我，用於王藏，自恣布施，充民所乏。』 王於太子，</s>
<s id="29:120">倍加愛念，聞其所語，</s>
<s id="29:121">不能違意，</s>
<s id="29:122">即便可之。</s>
<s id="29:123">「於是太子，即時宣下，</s>
<s id="29:124">告諸人民：『 迦良那伽梨太子，布施窮困乏短之者，一切施給，</s>
<s id="29:125">皆悉來取， 若有欲須金銀寶物衣服飲食及諸所須， 當施與之。』</s>
<s id="29:126">即開王藏，出諸寶物，著諸城門，及置市中，隨人所須，一切悉給。</s>
<s id="29:127">爾時諸國，沙門婆羅門、</s>
<s id="29:128">貧窮孤老、</s>
<s id="29:129">癃殘疾病，</s>
<s id="29:130">強弱相扶， 次第而至，</s>
<s id="29:131">須衣與衣，</s>
<s id="29:132">須食與食，</s>
<s id="29:133">金</s>
<s id="29:134">銀</s>
<s id="29:135">寶物，</s>
<s id="29:136">恣意而與。</s>
<s id="29:137">爾時人民，展轉相語，遍閻浮提，皆悉來集，</s>
<s id="29:138">用王寶藏，三分向二。</s>
<s id="29:139">時典藏臣，入白王言：『</s>
<s id="29:140">大王典領五百小國，諸國使命，當有往返，事須寶物，還相報遺。</s>
<s id="29:141">太子布施，用王內藏，三分之物， 向用其二。</s>
<s id="29:142">王可思之，勿令後悔。』</s>
<s id="29:143">王聞是語，而告臣言：『 我此太子，意好布施，其心猛盛，不可迴轉，</s>
<s id="29:144">若當禁遮儻違其意，令其憂惱，當云何耶？ 分恣其意，莫得違失。』</s>
<s id="29:145">如是數時，</s>
<s id="29:146">太子布施，所殘藏物，三分用二。</s>
<s id="29:147">臣復白王：『 前所殘物，日日布施，三分之中，已更用二，</s>
<s id="29:148">餘殘少許，當俟信遺，不可盡用。 願王熟思，後莫見咎。』</s>
<s id="29:149">王便思惟，而告臣曰：『</s>
<s id="29:150">吾愛此子，特復倍餘，不忍顯露違逆其意，</s>
<s id="29:151">若來索寶，小避行來，若其急索，且復與之。</s>
<s id="29:152">乍得乍不得，可延日月。』</s>
<s id="29:153">爾時藏臣，得王教已，</s>
<s id="29:154">太子後日，來索寶時，</s>
<s id="29:155">其臣託緣，餘處行來，</s>
<s id="29:156">或時索得，或時不得，不能一一稱其所須。</s>
<s id="29:157">太子覺之，而自念言：</s>
<s id="29:158">『今此藏臣，有何力能，敢違失我，不相承用？</s>
<s id="29:159">將是王意，故使爾耳。 又人子禮，不應竭用父母庫藏令其盡也。</s>
<s id="29:160">今此藏中，所殘無幾，</s>
<s id="29:161">我當云何，得於財寶，</s>
<s id="29:162">給施一切令無有乏？』 作是念已，</s>
<s id="29:163">即問諸人：</s>
<s id="29:164">『今此世間，作何事業，</s>
<s id="29:165">可得多財稱意用之？』</s>
<s id="29:166">有一人言：『 不避劇難，遠出販賣，可得多財。』</s>
<s id="29:167">有一人言：『 墾治田畝，不避寒暑，廣種五穀，可得多財。』</s>
<s id="29:168">有一人言：『 多養六畜，隨時將護，時節蕃息，可得多財。』</s>
<s id="29:169">有一人言：『 唯不顧命，能入大海，至龍王宮，求如意珠，斯事成辦，最得多財。』</s>
<s id="29:170">「於時太子聞眾人語，而自念言：『</s>
<s id="29:171">行估</s>
<s id="29:172">種田，</s>
<s id="29:173">畜養六畜，</s>
<s id="29:174">且非我宜，</s>
<s id="29:175">得利無幾。</s>
<s id="29:176">唯入大海，詣龍王宮，此入我意，</s>
<s id="29:177">當勤求是事。』</s>
<s id="29:178">作是念已，</s>
<s id="29:179">往白父王：</s>
<s id="29:180">『我欲入海，求索珍寶，</s>
<s id="29:181">給施眾生，用之無盡。</s>
<s id="29:182">唯願父母，當見聽許。』</s>
<s id="29:183">王及夫人，聞太子言，甚懷憂灼，問太子曰：</s>
<s id="29:184">『汝有何意，</s>
<s id="29:185">而欲入海？</s>
<s id="29:186">苟欲布施，</s>
<s id="29:187">成汝本志，</s>
<s id="29:188">我家所有藏內餘殘，盡當與汝，以用布施。</s>
<s id="29:189">何為自棄，云欲入海？</s>
<s id="29:190">又聞海中，</s>
<s id="29:191">多諸劇難，</s>
<s id="29:192">黑風</s>
<s id="29:193">羅剎，</s>
<s id="29:194">水浪</s>
<s id="29:195">迴波，</s>
<s id="29:196">摩竭大魚，</s>
<s id="29:197">水色之山， 如斯眾難，安全者少，百伴共往，時有一還。</s>
<s id="29:198">汝今何急，沒身危險？</s>
<s id="29:199">我及汝母，無不極憂，諸王臣民，皆懷灼惕之懼。</s>
<s id="29:200">念捨此意，勿更紛紜。』</s>
<s id="29:201">於是太子，聞王此語，</s>
<s id="29:202">心在大計，志存拔濟， 王雖留遮，意不傾動，</s>
<s id="29:203">規盡身命，成辦其事，</s>
<s id="29:204">布身于地，腹拍王前，</s>
<s id="29:205">因白王言：『 唯願垂哀！遂子本心。</s>
<s id="29:206">若必拒逆，不見聽許，</s>
<s id="29:207">伏身此地，終不起也。』</s>
<s id="29:208">王及夫人， 內外一切，</s>
<s id="29:209">見太子意，不可迴轉， 自誓畢死，伏身于地， 皆共解喻， 曉謝令起。</s>
<s id="29:210">其言如初，執志不變，</s>
<s id="29:211">從一日至二日，乃至六日。</s>
<s id="29:212">王及夫人，自共議言：</s>
<s id="29:213">『太子不食，已經六日，到明七日，命必不全。</s>
<s id="29:214">此兒前後，意欲所作，要必成辦，不可迴轉。</s>
<s id="29:215">若令入海，猶有還理；</s>
<s id="29:216">今違其意，交斷人望。</s>
<s id="29:217">就當聽之，</s>
<s id="29:218">放憂在後。』</s>
<s id="29:219">王與夫人，相可已訖，俱共來前，各捉一手，涕淚交流，因語之言：</s>
<s id="29:220">『聽汝入海，</s>
<s id="29:221">可起還食。』</s>
<s id="29:222">「於時太子，聞王語已，歡喜而起，</s>
<s id="29:223">曉喻父母：『 我雖入海，不久當還，唯願莫大憂念於我。』</s>
<s id="29:224">為辦種種餚饍飲食，</s>
<s id="29:225">已訖出外，</s>
<s id="29:226">廣行宣令</s>
<s id="29:227">：『 迦良那伽梨，今欲入海，</s>
<s id="29:228">誰欲往者？當共俱進。』</s>
<s id="29:229">爾時國中，有五百賈客，咸皆來集，</s>
<s id="29:230">悉言欲去。</s>
<s id="29:231">是時國中有盲導師，自前已曾數返入海，</s>
<s id="29:232">太子聞之，即往到邊，向其殷勤，嘉言求曉：『</s>
<s id="29:233">汝當與我共入大海，</s>
<s id="29:234">示我行來利害去就。』</s>
<s id="29:235">導師答言：『 我既年老，又盲無見，</s>
<s id="29:236">雖欲自去，私情甚難。 王愛太子，隆倍異常，須臾離目，有懷悒遲。 今聞與我，共入大海，儻復見拒，咎我不少。』</s>
<s id="29:237">於時太子，聞是語已，即便還宮，</s>
<s id="29:238">自白父王：</s>
<s id="29:239">『今此國中，有盲導師，前已數返，曾到大海，</s>
<s id="29:240">願王勅曉，令共我去。』</s>
<s id="29:241">王聞是語，自往其所，</s>
<s id="29:242">語導師言：</s>
<s id="29:243">『我此太子，志存入海，</s>
<s id="29:244">種種諫語，意堅不迴，事不得已，今聽就去。</s>
<s id="29:245">念其年少，未厭辛苦，</s>
<s id="29:246">聞汝前行，知海去就，望汝迴意，忍勞共往。』</s>
<s id="29:247">爾時導師，聞王是語，即白王言：</s>
<s id="29:248">『恨我年耆，盲無所見，</s>
<s id="29:249">大王所勅，</s>
<s id="29:250">豈敢有違？』</s>
<s id="29:251">王得是語，即自還宮。</s>
<s id="29:252">于時太子，即共導師，論定發日。</s>
<s id="29:253">還到王所，王問左右：『 誰敬愛我，可與太子共往採寶。』</s>
<s id="29:254">波婆伽梨，即白王言：『 願與兄俱，共涉大海。』</s>
<s id="29:255">王聞此語，而自念言：</s>
<s id="29:256">『今弟共往險厄之中，儻能濟要，勝於他人。』 作是念已，</s>
<s id="29:257">即可聽去。</s>
<s id="29:258">「爾時太子，出三千兩金，</s>
<s id="29:259">以千兩辦糧，</s>
<s id="29:260">千兩辦船，復以千兩辦諸所須。</s>
<s id="29:261">嚴辦已訖，於是欲發。</s>
<s id="29:262">王及夫人，諸王臣民，啼哭送之，別於路次。</s>
<s id="29:263">於是太子，與諸同伴，進道而去。</s>
<s id="29:264">到於海邊，牢治其船，令有七重，</s>
<s id="29:265">候風時節，</s>
<s id="29:266">推著水中， 以七大索，繫於海邊， 搖鈴唱令，</s>
<s id="29:267">語眾人言：『</s>
<s id="29:268">汝等皆聽！海中眾難，水浪迴波，惡龍羅剎，黑風迴覆，海色之山，摩竭大魚，如是餘難，其數猶多。</s>
<s id="29:269">前後入海，</s>
<s id="29:270">吉還者少。</s>
<s id="29:271">若狐疑者，於此可還。</s>
<s id="29:272">誰能堅意，分捨身命，</s>
<s id="29:273">不顧父母， 不戀妻子，</s>
<s id="29:274">當共入海，至於寶所，</s>
<s id="29:275">若得珍寶，安隱還歸，子孫七世，用不可盡。』</s>
<s id="29:276">作是令已，便斷一索，</s>
<s id="29:277">日日如是，至於七日，唱令已訖，斷第七索，</s>
<s id="29:278">望風舉帆，</s>
<s id="29:279">船疾如箭，</s>
<s id="29:280">徑與諸人，到彼寶渚。</s>
<s id="29:281">太子聰明，通達世典，識寶色相， 悉知其價，</s>
<s id="29:282">示諸眾人諸寶好醜，勅語眾賈令隨意取。重告眾賈，令多少得中，</s>
<s id="29:283">多取船重，有沈沒之憂，少取行勞，不補其苦。</s>
<s id="29:284">勅誡已訖，獨與導師，別乘小船，與眾賈別，</s>
<s id="29:285">轉復前進。 「導師問言：『 此前應有白色之山，汝為見不？』</s>
<s id="29:286">太子言：『見。』</s>
<s id="29:287">導師語曰：『 此是銀山。』</s>
<s id="29:288">轉復前行，導師復問：『 當有紺色之山，汝見未耶？』</s>
<s id="29:289">太子答言：『 我已見之。』</s>
<s id="29:290">導師語言：『 是紺琉璃山。』</s>
<s id="29:291">轉更前進，復問太子：『 此中應有黃色之山，汝為見未？』</s>
<s id="29:292">太子言：『 見。』</s>
<s id="29:293">導師語之：『此是金山。』</s>
<s id="29:294">到金山下，</s>
<s id="29:295">坐金沙上，導師言曰：『</s>
<s id="29:296">我今羸劣，命必不濟，示方面已，進止道路，</s>
<s id="29:297">汝從是去，前當有城，其城極妙，七寶雜廁。</s>
<s id="29:298">汝到城門，城門若閉，其城門邊，有金剛杵，</s>
<s id="29:299">汝便取杵，以撞其門。</s>
<s id="29:300">城中當有五百天女，</s>
<s id="29:301">各齎寶珠，來用奉汝，</s>
<s id="29:302">更有一女，最特尊勝，所持寶珠，而有紺色，名旃陀摩尼。</s>
<s id="29:303">此如意珠，</s>
<s id="29:304">得便堅持，勿令失脫，</s>
<s id="29:305">其餘與者，亦可取之。</s>
<s id="29:306">攝錄諸根，勿復與語。</s>
<s id="29:307">我今轉極，餘命少少，若命終後，念識我恩，對我發哀，</s>
<s id="29:308">埋此沙中。』</s>
<s id="29:309">導師語竟，氣絕命終。</s>
<s id="29:310">對之悲慟，為之葬埋，</s>
<s id="29:311">隨其所教，前進而去。 到七寶城，</s>
<s id="29:312">城門堅閉，見金剛杵在其門邊，如語取杵</s>
<s id="29:313">以撞其門，城門便開。</s>
<s id="29:314">五百天女，各持寶珠，來奉太子。</s>
<s id="29:315">最前一女，手所持珠， 如語紺色，隨次第攝取，裹在衣角，</s>
<s id="29:316">便旋還來。</s>
<s id="29:317">「前太子別後，波婆伽梨復語眾人：『 行來不易，但當多取。』</s>
<s id="29:318">眾人貪寶，取之過度。</s>
<s id="29:319">太子還到，其船已滿，放船還來，</s>
<s id="29:320">船便沈沒，</s>
<s id="29:321">諸賈人輩，</s>
<s id="29:322">乍沈乍浮，</s>
<s id="29:323">太子已有如意珠，故身不沒溺。</s>
<s id="29:324">波婆伽梨遙喚太子：『當見救濟，勿便捐棄。』</s>
<s id="29:325">太子聞語，即牽共浮，力勵相挽，便得出海。</s>
<s id="29:326">出海之後，</s>
<s id="29:327">弟語兄言：</s>
<s id="29:328">『我曹兄弟，辭父母來，</s>
<s id="29:329">入於大海，望不空歸。 際遇不諧，</s>
<s id="29:330">喪失財寶，單身空到，甚可恥也。』</s>
<s id="29:331">迦良那伽梨天性忠直，</s>
<s id="29:332">即語弟言：『我故得寶。』</s>
<s id="29:333">弟語兄言：『當用見示。』</s>
<s id="29:334">即解衣裏以珠示之。</s>
<s id="29:335">弟得見珠，因而懷情，</s>
<s id="29:336">『念我父王恩慈不普，偏愛我兄，</s>
<s id="29:337">我不在意； 今我二人，俱來入海，</s>
<s id="29:338">兄得異寶，</s>
<s id="29:339">我獨空歸。</s>
<s id="29:340">從是已後，當賤遇我，我當云何？</s>
<s id="29:341">因其臥寐，陰殺其兄，</s>
<s id="29:342">取其珠寶，</s>
<s id="29:343">歸語父王言，其兄沒海，</s>
<s id="29:344">於是乃當異愛念我。』</s>
<s id="29:345">作是念已，密自懷計，</s>
<s id="29:346">語其兄言：</s>
<s id="29:347">『人村漸近，</s>
<s id="29:348">我曹兄弟，</s>
<s id="29:349">不應俱眠，</s>
<s id="29:350">宜更坐守</s>
<s id="29:351">護持寶珠。』</s>
<s id="29:352">兄即然之，</s>
<s id="29:353">常共更守。</s>
<s id="29:354">波婆伽梨，次應休眠，臥地經時，極過常度，然後乃起。</s>
<s id="29:355">兄復次臥，由坐久故，睡寐極著。</s>
<s id="29:356">波婆伽梨，起入林中，林中有樹，其刺極利，即取兩枚，</s>
<s id="29:357">各長尺五，持來兄邊，</s>
<s id="29:358">兄眠甚重，一手捉刺，當其眼宕，刺令沒刺，</s>
<s id="29:359">收寶而去。</s>
<s id="29:360">太子苦痛，高聲急喚：『 波婆伽梨！波婆伽梨！此中有賊。』</s>
<s id="29:361">喚經數返無有應者。</s>
<s id="29:362">「爾時樹神語太子言：『 波婆伽梨，是汝之賊，刺汝眼竟，持汝珠去。』</s>
<s id="29:363">於是太子宛轉辛苦，</s>
<s id="29:364">匍匐而行，漸小前進，到梨師䟦陀國。 至於澤宕，值五百頭牛來到其邊，</s>
<s id="29:365">有一牛王， 見於太子，憐敬兼懷，出舌舐之，</s>
<s id="29:366">餘牛悉集，愕住共視。</s>
<s id="29:367">時牧牛人，來前試看，乃覩太子臥在于地，</s>
<s id="29:368">見其眼中，有是長刺，</s>
<s id="29:369">觀其形相，又知非凡，</s>
<s id="29:370">即為拔刺，將至住處，</s>
<s id="29:371">常以酥乳，著其瘡中，飲食供給，隨其瞻養。</s>
<s id="29:372">復經數時，眼瘡漸差，</s>
<s id="29:373">主人承事，未曾懈廢。</s>
<s id="29:374">爾時太子，問牧牛人：『 汝居此中，有何基業？』</s>
<s id="29:375">牧牛人答：『 我在此中，無有基業， 唯仰乳酪，賣用自濟。』</s>
<s id="29:376">太子自念：『 [我遭困厄，勞煩主人，恒供養我。] 今者瘡差， 小能行來，當更方宜求易處所。』</s>
<s id="29:377">念是事已，因語主人：</s>
<s id="29:378">『爾所時節，共相勞煩，感念主人，恩難酬報。</s>
<s id="29:379">我欲前行，到於城中，</s>
<s id="29:380">展轉行乞，以自供活。』</s>
<s id="29:381">時牧牛舍主，聞太子言，懼其舍內妻子奴婢有餘厭辭聞太子耳，『 若其不爾，何緣乃辭？』</s>
<s id="29:382">作是念已，先問舍內：『 汝曹有何不稱之事，而令貴客辭欲索去？』</s>
<s id="29:383">舍內皆言：『我曹於此如兄如弟，不知何緣欲相捨去？』</s>
<s id="29:384">於時舍主，語太子言：『 我相承侍，未有不稱，不可捨我轉行餘乞。』</s>
<s id="29:385">於時太子，聞舍主語，見其慇懃，恒護其意，且小停住。</s>
<s id="29:386">復經數時，便語主人：『 汝供待我，隨時無乏，家內一切，接我隆厚。 但我意中，自欲轉行到前城中，望遣一人，將我共往。』</s>
<s id="29:387">時牧牛人，見其慇懃，恐違其意令其心愁，躬自將護，</s>
<s id="29:388">共至城中。 已到彼城， 共別當還，</s>
<s id="29:389">太子語言：『 汝哀我者，買索一琴，與我自娛。』</s>
<s id="29:390">時牧牛人，尋買索與，</s>
<s id="29:391">共相辭謝，於時別去。</s>
<s id="29:392">「爾時太子，素多伎能，歌頌文辭，極善巧妙，即於陌宕， 激聲歌頌，彈琴以和，音甚清雅，</s>
<s id="29:393">城中人民，聞其音者皆樂聽觀，無有厭足，</s>
<s id="29:394">各持飲食，競來與之。</s>
<s id="29:395">時城中有五百乞兒，皆來依附，賴其飽食。</s>
<s id="29:396">梨師䟦王，有一園監，為王監守果㮈之園。</s>
<s id="29:397">㮈有熟者，鸚鵡來食，手力不周，不能驚遮。</s>
<s id="29:398">於時園監，檐㮈與王，其中好㮈，鸚鵡啄壞，王見瞋恚，欲加刑罰。</s>
<s id="29:399">園監惶怖，向王自陳：『 家乏人力故使爾耳，唯見寬恕，原匂刑罰，當索守人，更不令爾。』</s>
<s id="29:400">王便恕置，不問其罪。</s>
<s id="29:401">園監得脫，行求索人，見迦良那伽梨，匂於道邊，</s>
<s id="29:402">觀其形相，似是忠人，即語之曰：</s>
<s id="29:403">『 汝能為我看守園不？</s>
<s id="29:404">汝若能者，當供所乏。』</s>
<s id="29:405">太子答言：『 我眼無見，云何看守？』</s>
<s id="29:406">園監語言：『 汝苟欲看，雖復無眼，當作方便，多作細繩，繫諸樹端，以諸鈴物，連繫相著，展轉相牽汝捉一頭；</s>
<s id="29:407">若聞有聲，汝便頓繩，</s>
<s id="29:408">鸚鵡驚怖無緣得住。』</s>
<s id="29:409">太子聞語，而答之言：『 若有此事，我能為之。』</s>
<s id="29:410">共相可竟，即往為守。</s>
<s id="29:411">「時波婆伽梨，到父王國，</s>
<s id="29:412">王怪獨來，即問消息。</s>
<s id="29:413">波婆伽梨，而語王言：『 我曹不遇，船重沈沒，迦良那伽梨并諸賈人，合諸珍寶，</s>
<s id="29:414">盡沒大海。</s>
<s id="29:415">我力勵浮，趣得全濟。 』</s>
<s id="29:416">王及夫人，聞是語已，悶絕良久，無所覺識，</s>
<s id="29:417">以水灑面，困乃還穌。</s>
<s id="29:418">宮閤內外諸王臣民，聞此事者，莫不悲悼。</s>
<s id="29:419">王及夫人，</s>
<s id="29:420">語波婆伽梨：『 迦梨太子沒海，汝何以來？ 何不并就死大海中？』</s>
<s id="29:421">合土人民，無不痛惜，朝夕哭戀，如喪父母。</s>
<s id="29:422">太子在宮，常愛一鴈，王告其鴈：</s>
<s id="29:423">『太子養汝，今入大海，</s>
<s id="29:424">奄沒不還，</s>
<s id="29:425">何不往看，知其所在？』</s>
<s id="29:426">因作書音，以繫鴈項。</s>
<s id="29:427">鴈即高翔，廣行求覓，</s>
<s id="29:428">遊彼園上，識其歌聲，</s>
<s id="29:429">即下試看，得見太子，</s>
<s id="29:430">鳴聲悲喜，不能自勝。</s>
<s id="29:431">太子聞識，即解取書，眼無所見不能看讀，</s>
<s id="29:432">因求紙筆作書與王，說波婆伽梨刺眼委曲，所更歷處，辛酸諸事。</s>
<s id="29:433">繫於鴈項，鴈便飛去。</s>
<s id="29:434">「梨師䟦王，時有一女，端政殊妙，世間希有，</s>
<s id="29:435">王甚愛重，不違其意。</s>
<s id="29:436">時女辭王，出遊園觀，王便聽去。 女至園中，見於太子迦良那伽梨，頭亂</s>
<s id="29:437">面垢，目無所見，</s>
<s id="29:438">著弊壞衣，坐林樹間。 其女觀察，覩其色狀，</s>
<s id="29:439">心情屬向，不離其側，</s>
<s id="29:440">便坐其邊，與共談語。</s>
<s id="29:441">食時已到，王遣人喚，</s>
<s id="29:442">女還遣人白於王曰：『願送食來，欲就此食。』</s>
<s id="29:443">即送食來，</s>
<s id="29:444">女語太子：『 我欲共汝一處坐食。』</s>
<s id="29:445">太子答言：『 我是乞匂之人，</s>
<s id="29:446">汝是王女，云何共食？</s>
<s id="29:447">王若聞者，罪我不少。 』</s>
<s id="29:448">其女慇懃，語太子言：『 若汝不肯，</s>
<s id="29:449">我便不食。』</s>
<s id="29:450">如是數返，</s>
<s id="29:451">逼迫不已，而便共食。</s>
<s id="29:452">言遂欵篤，意漸附近，</s>
<s id="29:453">目無去離。</s>
<s id="29:454">日轉欲暮，王遣人喚女，</s>
<s id="29:455">女還遣人往白王曰：</s>
<s id="29:456">『我願為此守園人婦，不用其餘國王太子，今我專心，慇懃如是。</s>
<s id="29:457">唯願父王！勿違我意。</s>
<s id="29:458">』 使到王所，具噵其事。</s>
<s id="29:459">王聞是已，</s>
<s id="29:460">不能違情，</s>
<s id="29:461">因自言曰：『 此事災異， 是女不肖。</s>
<s id="29:462">乃至若是，寶鎧大王，為第一太子迦良那伽梨，來求索之。</s>
<s id="29:463">今此太子，入海未還，乃欲為是乞兒作婦，辱人名字，甚為不少。</s>
<s id="29:464">我當覆頭藏著何處？』 作是語已，復遣人喚；女言如初，執志不移。</s>
<s id="29:465">時王愛念，不能違意，</s>
<s id="29:466">就并將來，著於宮中，便令交會成為夫婦。</s>
<s id="29:467">復經數日，</s>
<s id="29:468">婦恒晝去，冥乃來還，</s>
<s id="29:469">夫怪</s>
<s id="29:470">問之：</s>
<s id="29:471">『汝言與我共為夫婦，</s>
<s id="29:472">晨去</s>
<s id="29:473">暮還，</s>
<s id="29:474">心不在此，</s>
<s id="29:475">將為他志故使爾耶？』</s>
<s id="29:476">婦因自誓：『 我今一心，共相尊奉，</s>
<s id="29:477">無有他意大如毛髮。</s>
<s id="29:478">若當實爾，</s>
<s id="29:479">至誠不虛，令汝一目平完如故。』</s>
<s id="29:480">言誓已訖，一目尋復如故。</s>
<s id="29:481">復問太子：</s>
<s id="29:482">『汝之父母，為在何國？』</s>
<s id="29:483">太子語婦：</s>
<s id="29:484">『汝聞大王勒那跋彌名字不耶？』</s>
<s id="29:485">答言：『 聞之。』</s>
<s id="29:486">『是我父也。</s>
<s id="29:487">彼王太子迦良那伽梨，汝復聞不？』</s>
<s id="29:488">答言：『 聞之。』</s>
<s id="29:489">『我身是也。』</s>
<s id="29:490">婦即驚問：</s>
<s id="29:491">『汝復何為辛苦如是？』</s>
<s id="29:492">太子因為說其本末。</s>
<s id="29:493">婦聞是語，深懷歎息，語太子言：</s>
<s id="29:494">『波婆伽梨，懷害於汝，自古至今，未有此處。</s>
<s id="29:495">汝若得彼，當云何治？』</s>
<s id="29:496">答言：</s>
<s id="29:497">『波婆伽梨雖害於我，</s>
<s id="29:498">我於其邊，永無瞋恨。』</s>
<s id="29:499">婦復語言：</s>
<s id="29:500">『此事難信，相困如是，奈何不瞋？』</s>
<s id="29:501">迦良那伽梨因自誓言：</s>
<s id="29:502">『若我於彼波婆伽梨，無有微恨大如毛髮，</s>
<s id="29:503">我言至誠，不虛欺者，當令一目復得平復。』</s>
<s id="29:504">自誓已訖，</s>
<s id="29:505">眼悉明淨。</s>
<s id="29:506">「婦見其夫，兩目完淨，端正威相，未曾所覩，</s>
<s id="29:507">喜不自勝，往白其父：</s>
<s id="29:508">『寶鎧太子迦良那伽梨，父王識不？』</s>
<s id="29:509">王答言：『 識。』</s>
<s id="29:510">女即言曰：『 今欲見不？』</s>
<s id="29:511">王言：『 今在何處？』</s>
<s id="29:512">女言：</s>
<s id="29:513">『我夫，則是其人。』</s>
<s id="29:514">王笑之曰：『</s>
<s id="29:515">此女癡狂，</s>
<s id="29:516">志亂失性，</s>
<s id="29:517">迦良那伽梨入海未還，見盲乞兒，名之為是。』</s>
<s id="29:518">女復白言：</s>
<s id="29:519">『願王往看。』</s>
<s id="29:520">王尋往視，審是太子，</s>
<s id="29:521">衣毛悚然，愧懼交懷，腹拍其前，向懺悔言：『 實不相知，願恕其過。』</s>
<s id="29:522">密將太子，還著界上，</s>
<s id="29:523">便唱露言：『 大王！大子迦良那伽梨，從大海還。』</s>
<s id="29:524">施設辦具，嚴駕象馬，躬與群臣，自往迎之，</s>
<s id="29:525">還來到國，廣作賓眾，莊校其女，方云始欲以女用配。</s>
<s id="29:526">「爾時鴈還，擔書到國，</s>
<s id="29:527">大王見鴈，披解看讀，始得消息， 知大子存在，具知其所更辛酸諸事。 王及夫人，乍悲乍喜，宮閤內外，靡不悲悼懊惱瞋憤， 取波婆伽梨，枷鎻其身，幽閉在獄。</s>
<s id="29:528">勅令告下梨師跋王：</s>
<s id="29:529">『太子辛苦，在於爾國，云何默住</s>
<s id="29:530">不來表示？</s>
<s id="29:531">書到其時，象馬侍送，</s>
<s id="29:532">事若有違，吾當自往。』</s>
<s id="29:533">使便齎書，徑到其國。</s>
<s id="29:534">梨師䟦王，奉受披讀，</s>
<s id="29:535">於是太子，語梨師䟦王：『 牧牛之人，於我有恩，我今思念，欲得見之，可遣使往為我喚之。』</s>
<s id="29:536">王尋召來。</s>
<s id="29:537">太子語王：『 我眼被刺，正仰此人，供給將養如我父母，王若見念，當為我報。』</s>
<s id="29:538">王大歡喜，即時賜遺</s>
<s id="29:539">名衣上服，</s>
<s id="29:540">象馬車乘，</s>
<s id="29:541">園田</s>
<s id="29:542">舍宅，</s>
<s id="29:543">金銀寶物，</s>
<s id="29:544">奴婢僕使，</s>
<s id="29:545">并所典牛，</s>
<s id="29:546">盡持與之。 其人歡喜，非其所望，便得安樂終身富貴。</s>
<s id="29:547">即還報使，因表事情：『 太子在此，實所不知，辛酸諸事，伏想委曲。 太子今者，已還得眼，即娉鄙女，為太子妻，莊嚴辦具，臣自衛送。』</s>
<s id="29:548">尋勅</s>
<s id="29:549">嚴具五百白象，金銀校飾，極令殊妙，</s>
<s id="29:550">選五百人，奉侍太子，</s>
<s id="29:551">復令擇取五百侍女，</s>
<s id="29:552">極取端正才能巧妙，種種寶物，而莊飾之。</s>
<s id="29:553">五百乘車，</s>
<s id="29:554">寶物莊校，亦令極妙，以送其女。</s>
<s id="29:555">梨師跋王，自與群臣</s>
<s id="29:556">數百千乘，亦共侍送，伎樂歌頌，圍繞前後，稱慶無量，進道還國。</s>
<s id="29:557">「爾時其使，到大王所，披讀書表，甚增喜踊，告下諸王：『 悉皆來集。』</s>
<s id="29:558">即嚴象馬，群臣百官，夫人婇女，導從前後，躬迎太子，到於界宕。</s>
<s id="29:559">爾時太子，遙見父王，下車步進，頭面禮拜，問訊父母；</s>
<s id="29:560">父母亦下，便共抱持，別久念想與子相見，一悲一喜。</s>
<s id="29:561">諸王臣民，見其如是，欣感之情，不可具說。</s>
<s id="29:562">談論粗訖，即還駕乘，搥鍾鳴鼓，作眾伎樂，歡喜稱善，導從趣城。</s>
<s id="29:563">到城門外，太子白王：『波婆伽梨，今何所在？』</s>
<s id="29:564">王答之言：『 如斯惡人，天下不覆，吾不忍見，先來幽閉，在於獄中。』</s>
<s id="29:565">太子白王：『今當還放。』</s>
<s id="29:566">王答之言：『其罪深重，未及撿挍，云何當出？』</s>
<s id="29:567">太子復言：『若不放出波婆伽梨，終不入城。』 王即勅放，語令來出。</s>
<s id="29:568">既得脫出，來見太子。</s>
<s id="29:569">太子抱持，</s>
<s id="29:570">慰撫其意，然後爾乃入城至宮。</s>
<s id="29:571">「爾時父母，諸王臣民，男女大小，見於太子，視於怨家，如視赤子， 波婆伽梨雖刺其眼，無有微恨大如毛髮，</s>
<s id="29:572">敬愛慈惻，倍加於前。 一切大眾，皆共歎美，甚為奇特！天上人中，實無有比。</s>
<s id="29:573">太子到宮，與波婆伽梨，親欵之情，慈愛如舊，徐問其珠，今在何處？</s>
<s id="29:574">波婆伽梨，答太子言：『來時藏著道邊土中。』</s>
<s id="29:575">勅還往取，求覓不得。</s>
<s id="29:576">太子共往，到便見之，收取珠寶，還共歸宮。</s>
<s id="29:577">以五百寶珠，</s>
<s id="29:578">遺與諸王，各令取一，</s>
<s id="29:579">殘如意珠，而自留之。手捉其珠，</s>
<s id="29:580">便從求願：</s>
<s id="29:581">『若實當是如意珠者，</s>
<s id="29:582">令我父母所坐之處，有七寶座，</s>
<s id="29:583">頂上當有七寶大蓋。』 其言已訖，如語而成。</s>
<s id="29:584">復捉其珠，而從求願：『令我父母宮內諸藏，及諸王臣所有諸藏，</s>
<s id="29:585">前所用施，悉令還滿。』</s>
<s id="29:586">即時捉珠，四向歷訖，一切諸藏，而皆還滿。</s>
<s id="29:587">復勅諸臣，告下諸國：『 迦良那伽梨太子，却後七日，當雨七寶。』 即時告下，悉皆聞知。</s>
<s id="29:588">於時太子，香湯洗浴，</s>
<s id="29:589">竪立大幢，以珠著頭，</s>
<s id="29:590">著新淨衣，</s>
<s id="29:591">手執香爐，</s>
<s id="29:592">向四方禮，</s>
<s id="29:593">口自說言：</s>
<s id="29:594">『若其實是如意珠者，</s>
<s id="29:595">便當普雨一切所須。』 求願已訖，</s>
<s id="29:596">四方雲霧，即有風來，吹除糞穢，及餘不淨，悉自除去。</s>
<s id="29:597">次復雨水，用掩塵土。</s>
<s id="29:598">次復雨於百味飲食種種美味，</s>
<s id="29:599">次雨五穀，</s>
<s id="29:600">次雨衣服，</s>
<s id="29:601">次雨七寶，積滿天下。</s>
<s id="29:602">爾時人民，稱慶無量，視諸珍寶，猶如瓦石。</s>
<s id="29:603">於時太子，廣布宣令：</s>
<s id="29:604">『汝等已得一切所須供身之事，</s>
<s id="29:605">無所乏少，</s>
<s id="29:606">若能感識如是之恩，</s>
<s id="29:607">當攝身口意</s>
<s id="29:608">修十善道。』</s>
<s id="29:609">爾時一切，閻浮提內，感念太子無極之施，</s>
<s id="29:610">人聞其令，尅勵其心，</s>
<s id="29:611">奉行十善，</s>
<s id="29:612">不犯眾惡，命終之後，皆得生天。」</s>
<s id="29:613">佛告阿難：「</s>
<s id="29:614">欲知爾時迦良那伽梨太子者，今我身是。</s>
<s id="29:615">爾時我父勒那跋彌，今現我父淨飯王是。</s>
<s id="29:616">爾時母者，今現我母摩訶摩耶是。</s>
<s id="29:617">時梨師跋王，摩訶迦葉是。</s>
<s id="29:618">爾時妻者，今瞿夷是。</s>
<s id="29:619">爾時波婆伽梨者，今提婆達多是。</s>
<s id="29:620">閻浮提人蒙我恩者，我初得道，</s>
<s id="29:621">八萬諸天，</s>
<s id="29:622">及我弟子，得授記者，如此等是。</s>
<s id="29:623">阿難！ 我於爾時，為彼所害，辛苦極理，猶以慈心，而矜愛之。</s>
<s id="29:624">況我今日，得成佛道，煩惱都除，</s>
<s id="29:625">慈悲廣布，</s>
<s id="29:626">被彼少害，豈不慈愍？」</s>
<s id="29:627">佛說是已，</s>
<s id="29:628">時諸會者，</s>
<s id="29:629">聞佛所說，感念世尊，為於群生，經涉劇苦，而不退廢，歎未曾有，悲喜交懷，剋心勵志，思惟妙法。</s>
<s id="29:630">有得須陀洹、</s>
<s id="29:631">斯陀含、</s>
<s id="29:632">阿那含、阿羅漢者，</s>
<s id="29:633">種辟支佛善根者，</s>
<s id="29:634">有發無上正真道意者，</s>
<s id="29:635">咸共敬戴，歡喜奉行。</s>
<s id="29:636">賢愚經卷第九</s>
</p><p id="30">
<s id="30:1">（三〇）散檀寧品第二十九(丹本為二十七)</s>
<s id="30:2">如是我聞：一時</s>
<s id="30:3">佛在舍衛國祇樹給孤獨園。</s>
<s id="30:4">爾時世尊，與諸弟子千二百五十人俱。</s>
<s id="30:5">爾時國中，有五百乞兒，常依如來，隨逐眾僧，乞匃自活。</s>
<s id="30:6">經歷年歲，厭心內發，而作是言：</s>
<s id="30:7">「我等諸人！雖蒙僧福得延餘命，苦事猶多。」</s>
<s id="30:8">咸作是念：「我等今者，寧可從佛求索出家。」</s>
<s id="30:9">共詣佛所，</s>
<s id="30:10">於是眾人，即共白佛：「如來出世，甚為難遇，我等諸人，生在下賤，蒙尊遺恩，濟活身命，既受殊養，貪得出家，不審世尊！寧可得不？</s>
<s id="30:11">」爾時世尊，告諸乞兒：</s>
<s id="30:12">「我法清淨，</s>
<s id="30:13">無有貴賤，</s>
<s id="30:14">譬如淨水，</s>
<s id="30:15">洗諸不淨，若貴若賤，若好若醜，若男若女，</s>
<s id="30:16">水之所洗，無不淨者。</s>
<s id="30:17">又復如火，</s>
<s id="30:18">所至之處，山河石壁，天地所有，無大無小，一切萬物，其被燒者，無不燋燃。</s>
<s id="30:19">又復我法，猶如虛空，</s>
<s id="30:20">男女大小，貧富貴賤，有入中者，</s>
<s id="30:21">隨意自恣。」</s>
<s id="30:22">時諸乞兒聞佛所說，普皆歡喜，信心倍隆，歸誠向佛，求索入道。</s>
<s id="30:23">世尊告曰：「善來比丘！」</s>
<s id="30:24">鬚髮自墮，法衣在身，沙門形相，於是具足。</s>
<s id="30:25">佛為說法，心開意解，</s>
<s id="30:26">即盡諸漏，成阿羅漢。</s>
<s id="30:27">於時國中，諸豪長者庶民之等，聞諸乞兒佛聽入道，皆興慢心，</s>
<s id="30:28">而作是言：</s>
<s id="30:29">「云何如來聽此乞匃下賤之人在眾僧次？</s>
<s id="30:30">我等諸人，儻修福業，請佛眾僧，供養食時，</s>
<s id="30:31">奈何令此下賤之徒，坐我床席，捉我食器。」</s>
<s id="30:32">爾時太子，名曰祇陀，施設供具，請佛及僧， 遣使白佛：</s>
<s id="30:33">「唯願世尊明受我請及比丘僧。</s>
<s id="30:34">因令白佛：</s>
<s id="30:35">『所度乞兒，作比丘者，我不請之，慎勿將來。』」</s>
<s id="30:36">佛便受請。</s>
<s id="30:37">明日食時，</s>
<s id="30:38">佛及眾僧，當應請時，</s>
<s id="30:39">告諸乞兒比丘：</s>
<s id="30:40">「吾等受請，汝不及例，</s>
<s id="30:41">今可往至欝多羅越，取自然成熟粳米，還至其家，隨意坐次自食粳米。」</s>
<s id="30:42">時諸比丘，如命即以羅漢神足，往彼世界，各各自取，滿鉢還來，</s>
<s id="30:43">攝持威儀，自隨次第，乘虛而來，如鴈王飛，至祇陀家，隨次而坐，各各自食。</s>
<s id="30:44">於時太子，覩眾比丘，威儀進止，神足福德，</s>
<s id="30:45">敬心歡喜，歎未曾有，</s>
<s id="30:46">而白佛言：「不審，世尊！此諸聖賢大德之眾，威神巍巍眾相具足，為從何方而來至此？</s>
<s id="30:47">甚可欽敬，唯願如來！今當為我說其徒眾本末因緣。</s>
<s id="30:48">」佛告祇陀：</s>
<s id="30:49">「汝若欲知者，善思聽之！</s>
<s id="30:50">當為汝說。</s>
<s id="30:51">此諸比丘，正是昨日所不請者。</s>
<s id="30:52">吾及眾僧，向者欲來應太子請，</s>
<s id="30:53">此諸比丘，以不請故，往欝多越，取自然粳米，而自食之。</s>
<s id="30:54">」爾時祇陀，聞說是語，</s>
<s id="30:55">極懷慚愧，懊惱自嘖：</s>
<s id="30:56">「我何愚蔽，不別明闇？」</s>
<s id="30:57">又復言曰：</s>
<s id="30:58">「世尊功德，難可思議！</s>
<s id="30:59">此諸乞兒，於此國中，最為下賤，</s>
<s id="30:60">今日乃得稟受清化，最蒙洪潤，既受現世安樂身福，復獲永世無為之樂。</s>
<s id="30:61">如來今日，所以出世，但為此輩，更不存餘。</s>
<s id="30:62">又復，世尊！不審此徒，</s>
<s id="30:63">往古世時，種何善行，</s>
<s id="30:64">修何功德，</s>
<s id="30:65">今值世尊特蒙殊潤？</s>
<s id="30:66">復造何咎，從生已來，乞匃自活，困苦乃爾？</s>
<s id="30:67">世尊慈愍！幸見開示。」</s>
<s id="30:68">佛告之曰：「若欲知者，宜善聽之！吾當為汝具足解說如是本末，諾當善聽！」爾時世尊！便告祇陀：</s>
<s id="30:69">「過去久遠，無量無數不可思議阿僧祇劫，</s>
<s id="30:70">此閻浮提，有一大國，名波羅奈。</s>
<s id="30:71">國有一山，名曰利師(晉言仙山)，</s>
<s id="30:72">古昔諸佛，多住其中；</s>
<s id="30:73">若無佛時，有辟支佛，依其住止；</s>
<s id="30:74">假使復無辟支佛時，有諸五通學仙之徒，復依止住，終無空廢。</s>
<s id="30:75">爾時山中有辟支佛二千餘人，恒止其中。</s>
<s id="30:76">於時彼國，有火星現，是其惡災。</s>
<s id="30:77">此星已現，十二年中，國當乾旱無有天雨，不得種植，國必破矣。</s>
<s id="30:78">是時國內，有一長者，名散陀寧，其家巨富，財穀無量，恒設供具，給諸道士。時千快士，往至其家，</s>
<s id="30:79">求索供養，而作是言：『我等諸人，住在彼山，值國枯旱，乞食叵得，長者若能供我食者，當住於此；若不見與，當至餘方。』</s>
<s id="30:80">長者於時，即問藏監：『今我藏中，所有穀米，足供此諸大士食不？ 吾欲請之。』</s>
<s id="30:81">藏監對曰：『唯願時請，所有穀食，饒多足供。』</s>
<s id="30:82">長者即請千辟支佛，飯食供養。 彼殘千人，復詣其家，亦求供養。</s>
<s id="30:83">長者復問其藏監曰：『卿所典藏，穀食多少？ 更有千人，亦欲設供，足能辦不？』</s>
<s id="30:84">其藏監言：『所典穀食，想必足矣，若欲設供，宜可時請。』於時長者，即便請之。</s>
<s id="30:85">差五百使人，供設飯食。</s>
<s id="30:86">時諸使人，執作食具，經積年歲，厭心便生，</s>
<s id="30:87">並作是說：</s>
<s id="30:88">『我等諸人，所以辛苦，皆由此諸乞兒之等。』</s>
<s id="30:89">爾時長者，恒令一人知白時到。</s>
<s id="30:90">時此使人，養一狗子，</s>
<s id="30:91">若往白時，狗子逐往，日日如是。</s>
<s id="30:92">爾時使人，卒值一日忘不往白，</s>
<s id="30:93">狗子時到，獨往常處，向諸大士，高聲而吠。</s>
<s id="30:94">諸辟支佛，聞其狗吠，</s>
<s id="30:95">即知來請，便至其家，如法受食。</s>
<s id="30:96">因白長者：</s>
<s id="30:97">『天今當雨，宜可種殖。』</s>
<s id="30:98">長者如言，即令諸作人齎持作器，勤力耕種，大麥小麥，一切食穀，悉皆種之。</s>
<s id="30:99">經數時間，所種之物，盡變為瓠。</s>
<s id="30:100">長者見已，怪而問之。</s>
<s id="30:101">諸大士曰：『此事無苦，但勤加功，隨時溉灌。』</s>
<s id="30:102">如言勤灌，</s>
<s id="30:103">其後成熟，諸瓠皆大，加復繁盛。</s>
<s id="30:104">即劈看之，隨所種物，成治淨好，麥滿其中。</s>
<s id="30:105">長者歡喜，合家藏積，其家滿溢，復分親族，合國一切，咸蒙恩澤。</s>
<s id="30:106">是時五百作食之人念言：『斯之所獲果實之報，將由斯等大士之恩。</s>
<s id="30:107">我等云何惡言向彼？</s>
<s id="30:108">』即往其所，請求改悔。</s>
<s id="30:109">大士聽之，悔過已竟，</s>
<s id="30:110">復立誓言：『願使我等於將來世，遭值賢聖，蒙得解脫。』</s>
<s id="30:111">由此之故，五百世中，常作乞兒；</s>
<s id="30:112">因其改悔復立誓故，今遭我世，蒙得過度。</s>
<s id="30:113">太子當知！</s>
<s id="30:114">爾時大富散檀寧者，豈異人乎？ 我身是也。</s>
<s id="30:115">時藏臣者，今須達是也。</s>
<s id="30:116">日日往白時到人者，優填王是。</s>
<s id="30:117">時狗子者， 由其吠故，世世好音，美音長者是也。</s>
<s id="30:118">爾時五百作食之人，今此五百阿羅漢是也。」</s>
<s id="30:119">爾時祇陀，及眾會者，覩其神變，感佛功德，剋心精勤，有得初果及第四果者，</s>
<s id="30:120">復有專修快士行者，</s>
<s id="30:121">復有興心求佛道者，</s>
<s id="30:122">各各精勤，求遂本心，歡喜踊躍，頂戴奉行。</s>
<s id="30:123">賢愚經卷第五</s>
</p><p id="31">
<s id="31:1">（三二）快目王眼施緣品第二十七</s>
<s id="31:2">如是我聞：一時</s>
<s id="31:3">佛在舍衛國祇樹給孤獨園。</s>
<s id="31:4">[爾時世尊]，大眾圍遶，而為說法，</s>
<s id="31:5">城中人民，樂聽法者，往至佛所，前後相次。</s>
<s id="31:6">時城中有盲婆羅門，坐街道邊，</s>
<s id="31:7">聞多人眾行步駛疾， 即問行人： [「此多人眾，欲何所至？]」</s>
<s id="31:8">行人答曰：</s>
<s id="31:9">「汝不知耶？</s>
<s id="31:10">今在此國，</s>
<s id="31:11">敷演道化。</s>
<s id="31:12">{如來出世，此難值遇，}</s>
<s id="31:13">我等欲往聽其說法。」</s>
<s id="31:14">此婆羅門，[而有一術，眾生之中]，有八種聲，悉能別識，</s>
<s id="31:15">知其相祿。</s>
<s id="31:16">何謂八種？</s>
<s id="31:17">一曰烏聲，</s>
<s id="31:18">二曰三尺烏聲，</s>
<s id="31:19">三曰破聲，</s>
<s id="31:20">四曰鴈聲，</s>
<s id="31:21">五曰鼓聲，</s>
<s id="31:22">六曰雷聲，</s>
<s id="31:23">七曰金鈴聲，</s>
<s id="31:24">八曰梵聲。</s>
<s id="31:25">其烏聲者，</s>
<s id="31:26">其人受性，不識恩養，[志不廉潔。]</s>
<s id="31:27">三尺烏聲者，</s>
<s id="31:28">受性凶暴，樂為傷害，少於慈順。</s>
<s id="31:29">其破聲者，</s>
<s id="31:30">男作女聲，</s>
<s id="31:31">女作男聲，</s>
<s id="31:32">其人薄德貧窮下賤。</s>
<s id="31:33">其鴈聲者，</s>
<s id="31:34">志性勦了，多於親友，[將接四遠。]</s>
<s id="31:35">其鼓聲者，</s>
<s id="31:36">言辭辯捷，解釋道理，必為國師。</s>
<s id="31:37">其雷聲者，</s>
<s id="31:38">智慧深遠，散析法性，任化天下。</s>
<s id="31:39">金鈴聲者，</s>
<s id="31:40">巨富饒財，其人必積千億兩金。</s>
<s id="31:41">其梵聲者，</s>
<s id="31:42">福德彌高，</s>
<s id="31:43">若在家者，作轉輪聖王，</s>
<s id="31:44">出家學道，必得成佛。</s>
<s id="31:45">時婆羅門，語行路人：「我能識別人之語聲，</s>
<s id="31:46">若實是佛，</s>
<s id="31:47">當有梵音，</s>
<s id="31:48">汝可將我往至其所，[當試聽之，審是佛不？]」</s>
<s id="31:49">時行路人，因牽將往，</s>
<s id="31:50">漸近佛所。</s>
<s id="31:51">聞佛說法，[梵音具足，深遠流暢，]</s>
<s id="31:52">歡喜踊躍，</s>
<s id="31:53">兩目得開，便得見佛，紫磨金色，三十二相，</s>
<s id="31:54">明朗如日，</s>
<s id="31:55">即時禮佛，</s>
<s id="31:56">喜慶無量。</s>
<s id="31:57">佛為說法，</s>
<s id="31:58">志心聽受，</s>
<s id="31:59">即破二十億惡，</s>
<s id="31:60">得須陀洹，</s>
<s id="31:61">已得慧眼，</s>
<s id="31:62">便求出家。</s>
<s id="31:63">佛言：「善來！」</s>
<s id="31:64">便成沙門。</s>
<s id="31:65">佛重方便，廣為說法，</s>
<s id="31:66">即復尋得阿羅漢果。</s>
<s id="31:67">一切眾會，莫不奇怪。</s>
<s id="31:68">賢者阿難，從座而起，</s>
<s id="31:69">長跪叉手，</s>
<s id="31:70">而白佛言：</s>
<s id="31:71">「世尊出世，實多饒益，</s>
<s id="31:72">拔濟盲冥，恩難稱極。</s>
<s id="31:73">｛佛於此人，恩何隆厚？｝</s>
<s id="31:74">此婆羅門，一時之中，肉眼既開，</s>
<s id="31:75">慧眼清淨。</s>
<s id="31:76">」佛告阿難：</s>
<s id="31:77">「吾與其眼，不但今日，</s>
<s id="31:78">過去世時，亦復與眼。」</s>
<s id="31:79">阿難重白：</s>
<s id="31:80">[「不審]，世尊！過去與眼，其事云何？ 唯願垂哀，具為解說。」</s>
<s id="31:81">佛告阿難：</s>
<s id="31:82">「過去久遠，無量無數不可思議阿僧祇劫，</s>
<s id="31:83">此閻浮提，有一大城，名富迦羅拔。</s>
<s id="31:84">時有國王，名須提羅(此言快目)，</s>
<s id="31:85">所以名之為快目者，其目明淨，清妙無比，徹覩墻壁，視四十里，以是故立字號曰快目。</s>
<s id="31:86">領閻浮提八萬四千國，[六萬山川，八十億聚落。]</s>
<s id="31:87">王有二萬夫人婇女， [一萬大臣，]</s>
<s id="31:88">五百太子，</s>
<s id="31:89">其第一太子，名尸羅拔陀提(此言戒賢)。</s>
<s id="31:90">王有慈悲，愍念一切，</s>
<s id="31:91">養育民物，猶如慈父，[化導以善，民從其度，]</s>
<s id="31:92">風時雨順， 四氣和適，</s>
<s id="31:93">其國豐樂，</s>
<s id="31:94">群生蒙賴。</s>
<s id="31:95">爾時其王，退自思惟：</s>
<s id="31:96">『我因宿福，</s>
<s id="31:97">今為人主，</s>
<s id="31:98">財寶五欲，富有四海，</s>
<s id="31:99">發言化下，</s>
<s id="31:100">如風靡草。</s>
<s id="31:101">今世會用，更無紹續，</s>
<s id="31:102">[恐我來世]，窮苦是分。</s>
<s id="31:103">譬如耕夫，春日多種，</s>
<s id="31:104">秋夏收入，所得必廣，</s>
<s id="31:105">復遭春時，若當懶惰，</s>
<s id="31:106">來秋於穀何望？</s>
<s id="31:107">是以我今於諸福田，及時廣種，不宜懈怠。』</s>
<s id="31:108">即告群臣：</s>
<s id="31:109">『出我庫藏[金銀珍寶衣被飲食所須之具，]</s>
<s id="31:110">著諸城門，及積市中，徧行宣令，</s>
<s id="31:111">一切人民，有所乏者，皆悉來取。』</s>
<s id="31:112">并復告下八萬四千國，亦令開藏施給一切。</s>
<s id="31:113">[時諸群臣，奉受王教，]即竪金幢，</s>
<s id="31:114">擊大金鼓，</s>
<s id="31:115">謄王慈教，徧閻浮提。 閻浮提人，沙門婆羅門、孤貧困厄、年老疾病，</s>
<s id="31:116">有所欲得，稱意而與。</s>
<s id="31:117">一切人情，賴王慈澤，安快自娛，無復憂慮</s>
<s id="31:118">，歌頌讚歎，皆稱王德。</s>
<s id="31:119">「爾時邊裔， 有一小國，</s>
<s id="31:120">其王名曰波羅陀跋彌，</s>
<s id="31:121">恃遠慠慢，不賓王化，又其治政，五事無度，[受性倉卒，少於思慮，躭荒色欲，不理國政，國有忠賢，不往諮稟，邊境之土，役使煩倍，商賈到國，稅奪過常。]</s>
<s id="31:122">彼王有臣，名勞陀達，聰明智略，明識道理，覩其違度，</s>
<s id="31:123">前諫王曰：</s>
<s id="31:124">『王有五事，不能安國，必招禍患，恐是不久； [儻不忌諱， 聽臣說之。 』王曰：『便道。 』尋長跪白王： 『受性倉卒，少於思慮，事大不當，必致後悔。 王躭荒色欲，不理國事外有枉滯，理情無處。 國有忠賢，不往諮稟，則不防慮未然之事。 邊土之民，役調煩劇，則思違背賓屬他國。 商賈稅奪，違於常度，惡憚行來，寶貨猛貴。 有此五事亡國之兆，願王易操，與民更始。]</s>
<s id="31:125">須提羅王，恩慈廣普，</s>
<s id="31:126">閻浮提人，咸蒙慧澤；</s>
<s id="31:127">我曹此國，獨不恭順，幽遐之民，不蒙其潤。</s>
<s id="31:128">願王降意，還相承奉，便可子孫食祿長久。』</s>
<s id="31:129">波羅陀跋彌，聞此臣語，心恚作色，不從其言。</s>
<s id="31:130">臣勞陀達，益生瞋憒，</s>
<s id="31:131">能自心念：</s>
<s id="31:132">『我見王治政，匡化不周，</s>
<s id="31:133">表貢忠誠，望相扶輔，反更怒盛，不從我言。</s>
<s id="31:134">言既不用，儻復見殺，當就除之，為民去患。』</s>
<s id="31:135">謀未及就，事已發露，</s>
<s id="31:136">王合兵眾，</s>
<s id="31:137">欲往誅討。</s>
<s id="31:138">時勞陀達，知王欲收，</s>
<s id="31:139">即便乘疾馬，逃走而去，</s>
<s id="31:140">兵眾尋逐。</s>
<s id="31:141">彼勞陀達，素善射術，</s>
<s id="31:142">又知人身著射應死處凡有十八，</s>
<s id="31:143">兵眾雖逮，不敢能近，</s>
<s id="31:144">逕得徹到富迦羅拔國。</s>
<s id="31:145">見快目王，拜問訊訖，</s>
<s id="31:146">共王談對，[事事得理，王即善之，]立為大臣。 [漸得親近，具以來事，以用啟聞。]</s>
<s id="31:147">王聞是已，</s>
<s id="31:148">問群臣言：『彼之國土，不屬我耶？</s>
<s id="31:149">[群臣答曰：『悉屬大王，但恃遐遠，]不來賓附。』</s>
<s id="31:150">勞陀達言：[『彼波羅陀跋彌，頑嚚凶闇，縱逸荒迷，不識禮度，憑遠守謬，不承王命；彼民惡厭，視之如怨，]與臣兵馬，自往降伏。』</s>
<s id="31:151">王[聞其語，]即然可之。</s>
<s id="31:152">告下諸國，選擇兵眾，剋日都集，</s>
<s id="31:153">往彼波羅陀跋彌王國。</s>
<s id="31:154">「爾時[波羅陀跋彌比國之王，遣人語之：『閻浮提內，都勅發兵，當集汝國；汝快晏然而安坐耶？] 』波羅陀跋彌聞是消息，</s>
<s id="31:155">愁悶迷憒，</s>
<s id="31:156">莫知所如，</s>
<s id="31:157">著垢黑衣，</s>
<s id="31:158">坐黑闇所。</s>
<s id="31:159">有輔相婆羅門，來至其所，</s>
<s id="31:160">問其意故：『王有何憂？</s>
<s id="31:161">願見示語。』</s>
<s id="31:162">波羅陀跋彌王曰：</s>
<s id="31:163">『卿不聞乎？</s>
<s id="31:164">前勞陀達，逃突</s>
<s id="31:165">至彼快目王邊，</s>
<s id="31:166">因相發起， 令快目王悉發八萬四千諸國兵眾，欲來攻我。</s>
<s id="31:167">若當來者，</s>
<s id="31:168">便滅我國。』</s>
<s id="31:169">其輔相曰：</s>
<s id="31:170">『當令群臣試共議之。』</s>
<s id="31:171">即合共議，各各異計，共輔相言：</s>
<s id="31:172">『我聞快目王，自誓布施，唯除父母，不以施耳，其餘一切，不逆來意。</s>
<s id="31:173">今此國中，有盲婆羅門，</s>
<s id="31:174">當勸勉之往乞王眼，</s>
<s id="31:175">若能得者，</s>
<s id="31:176">軍兵足却。』</s>
<s id="31:177">王聞是語，</s>
<s id="31:178">即然可之，</s>
<s id="31:179">尋遣輔相，往求曉之。</s>
<s id="31:180">輔相即時，遣人往喚，尋使來</s>
<s id="31:181">而告之曰：</s>
<s id="31:182">『今有國事，欲相勞苦，</s>
<s id="31:183">願垂留意，共相佐辦。』</s>
<s id="31:184">婆羅門言：</s>
<s id="31:185">『我今盲冥，</s>
<s id="31:186">竟何所能而相佐辦？』</s>
<s id="31:187">輔相又曰：『須提羅王，欲合兵眾來伐我國，</s>
<s id="31:188">若當來者，</s>
<s id="31:189">我等強壯，雖能逃避，[猶憂殘戮，]</s>
<s id="31:190">況汝無目，能得脫耶？</s>
<s id="31:191">彼王有誓：「一切布施，隨人所須，不逆人意。</s>
<s id="31:192">」往從乞眼，庶必得之。</s>
<s id="31:193">若得其眼，</s>
<s id="31:194">兵眾可息。』</s>
<s id="31:195">婆羅門言：『今我無見，</s>
<s id="31:196">此事云何？』</s>
<s id="31:197">王重勸勉：『我當遣人將護汝往。』 即給道糧行道所須，引路而去。</s>
<s id="31:198">｛此事苟辦｝，</s>
<s id="31:199">｛當重募汝。｝</s>
<s id="31:200">「時快目王國，種種災怪悉皆興現。</s>
<s id="31:201">空中崩聲，</s>
<s id="31:202">曳電星落，</s>
<s id="31:203">陰霧霹靂，</s>
<s id="31:204">地處處裂，</s>
<s id="31:205">飛鳥之類，悲鳴感切，</s>
<s id="31:206">挫戾其身，[自拔羽翼]，</s>
<s id="31:207">虎狼師子走獸之屬，鳴吼人間，</s>
<s id="31:208">宛轉于地。 國王臣民，怪其所以。</s>
<s id="31:209">時婆羅門，漸到大城，</s>
<s id="31:210">徑至殿前，</s>
<s id="31:211">高聲唱言：</s>
<s id="31:212">『我在他國，</s>
<s id="31:213">承王名德，</s>
<s id="31:214">一切布施，</s>
<s id="31:215">不逆人意，</s>
<s id="31:216">故涉遠來，欲望乞匃。』</s>
<s id="31:217">王聞是語，</s>
<s id="31:218">即下問訊：</s>
<s id="31:219">『步涉遐道，得無疲倦？</s>
<s id="31:220">若欲所得，一切所須，</s>
<s id="31:221">國土珍寶，車馬輦輿，衣被飲食，隨病醫藥，</s>
<s id="31:222">一切所須，皆當給與。』</s>
<s id="31:223">婆羅門言：</s>
<s id="31:224">『外物布施，</s>
<s id="31:225">福德不妙，</s>
<s id="31:226">內身布施，</s>
<s id="31:227">果報乃大。</s>
<s id="31:228">我久失眼，</s>
<s id="31:229">長夜處冥，</s>
<s id="31:230">承聞大王，故發意來，欲乞王眼。』</s>
<s id="31:231">王聞歡喜，語婆羅門：</s>
<s id="31:232">『若欲得眼，我當相與。』</s>
<s id="31:233">婆羅門言：</s>
<s id="31:234">『欲與我者，</s>
<s id="31:235">何時能與？』</s>
<s id="31:236">王語之曰：『却後七日，便當與汝。』</s>
<s id="31:237">王即宣下八萬四千小國：</s>
<s id="31:238">『須提羅王，却後七日，當剜其目施婆羅門。</s>
<s id="31:239">諸欲來者，</s>
<s id="31:240">悉皆時集。</s>
<s id="31:241">』諸王人民聞斯令已，</s>
<s id="31:242">普來奔詣於大王所。</s>
<s id="31:243">八萬四千諸王臣民，</s>
<s id="31:244">以身投地， 腹拍王前，</s>
<s id="31:245">啼淚交流，</s>
<s id="31:246">而白王言：</s>
<s id="31:247">『我之等類，閻浮提人，蒙賴大王，</s>
<s id="31:248">以為蔭覆。</s>
<s id="31:249">若當剜眼施婆羅門，一切人民，當何恃怙？ [唯願迴意，勿為一人而捨一切。]』</s>
<s id="31:250">一萬大臣亦皆投地，</s>
<s id="31:251">仰白王言：</s>
<s id="31:252">『何不哀愍憐我曹等？ 為一人意，捨棄我等。 唯願迴意，莫與其眼。 』[二萬夫人，頭腦打地，腹拍王前，亦皆求請：『唯願大王！迴意易志，莫以眼施，安慰我等。]』</s>
<s id="31:253">五百太子，涕哭王前：</s>
<s id="31:254">『唯願天父！當具矜憐莫以眼施，撫養我等。』</s>
<s id="31:255">時戒賢太子，重白王言：</s>
<s id="31:256">『願剜我眼，以代父王。</s>
<s id="31:257">[所以然者？] 我雖身死，國無損益；</s>
<s id="31:258">大王無眼，海內靡恃。</s>
<s id="31:259">』時快目王，告諸王臣夫人太子：</s>
<s id="31:260">『我受身來，生死長久，</s>
<s id="31:261">設積身骨，</s>
<s id="31:262">高於須彌；</s>
<s id="31:263">斬刺之血，</s>
<s id="31:264">倍於四海；</s>
<s id="31:265">而飲母乳，</s>
<s id="31:266">過四大江；</s>
<s id="31:267">別離悲淚， 多於四海。</s>
<s id="31:268">地獄之中，破壞之身，燒煮斫刺，</s>
<s id="31:269">棄眼無數。</s>
<s id="31:270">餓鬼之中，受若干形，</s>
<s id="31:271">火從身出，</s>
<s id="31:272">還自焦然，如是破壞，眼亦無數。</s>
<s id="31:273">畜生之中，</s>
<s id="31:274">更相食噉，</s>
<s id="31:275">種種死傷，復不可計。</s>
<s id="31:276">人間受身，</s>
<s id="31:277">壽多中夭，</s>
<s id="31:278">或爭色欲，還相圖謀，共相傷殺，死非一徹。</s>
<s id="31:279">如是破散，無央數眼，</s>
<s id="31:280">正使生天，</s>
<s id="31:281">命亦不久。</s>
<s id="31:282">計本以來，亦受多形，於此三界，迴波五道，為貪恚癡，碎身塵數，</s>
<s id="31:283">未曾給施用求佛道。</s>
<s id="31:284">如此臭眼，危脆之物，如是不久，自當爛壞；</s>
<s id="31:285">今得用施，</s>
<s id="31:286">不應不與。</s>
<s id="31:287">今持此眼，以用布施</s>
<s id="31:288">求佛無上一切智眼。</s>
<s id="31:289">若我願成，</s>
<s id="31:290">當與汝等，清淨慧眼。</s>
<s id="31:291">汝莫遮我無上道意。』</s>
<s id="31:292">其在會者，默然無言。</s>
<s id="31:293">正語左右：『可挑我眼。』</s>
<s id="31:294">[左右諸臣，咸各言曰：]『寧破我身，猶如芥子，</s>
<s id="31:295">不能舉手向大王眼。』</s>
<s id="31:296">王語諸臣：</s>
<s id="31:297">『汝等推覓其色正黑諦下視者，便召將來。』</s>
<s id="31:298">諸臣求得，[將來與王。]</s>
<s id="31:299">王即授刀，</s>
<s id="31:300">勅語令剜。</s>
<s id="31:301">剜得一眼，</s>
<s id="31:302">著王掌中，</s>
<s id="31:303">王便立誓：</s>
<s id="31:304">『我以此眼，以用布施，</s>
<s id="31:305">誓求佛道。</s>
<s id="31:306">若審當得成佛道者，</s>
<s id="31:307">此婆羅門，得我此眼，即當用視。 』作是誓已，</s>
<s id="31:308">王即以眼，安婆羅門眼匡之中，</s>
<s id="31:309">尋得用見，[得視王身及餘眾會，歡喜踊躍，不能自勝，]</s>
<s id="31:310">即白王言：</s>
<s id="31:311">『得王一眼，足我用視，</s>
<s id="31:312">願留一眼，王自用看。</s>
<s id="31:313">』王復答言：</s>
<s id="31:314">『我已言決，許與兩眼，</s>
<s id="31:315">不應違言。</s>
<s id="31:316">』便更剜一眼，</s>
<s id="31:317">復著掌中，</s>
<s id="31:318">重復立誓： [『我持眼施，用求佛道。 審能成佛，至誠不虛，此婆羅門，得於我眼，便當用視。]』</s>
<s id="31:319">復安一眼，</s>
<s id="31:320">尋得用視。</s>
<s id="31:321">當爾之時，天地震動，諸天宮殿，皆亦動搖，</s>
<s id="31:322">時諸天人，愕然驚懼，</s>
<s id="31:323">尋見菩薩剜目布施，</s>
<s id="31:324">咸皆飛來，側塞虛空，</s>
<s id="31:325">散諸華香而用供養，</s>
<s id="31:326">讚言：『善哉！[大王所作，甚奇甚特！』]</s>
<s id="31:327">天帝前問：</s>
<s id="31:328">『實為奇特！能作是事，欲求何報？』</s>
<s id="31:329">王答言曰：</s>
<s id="31:330">『不求魔梵四王帝釋轉輪聖王三界之樂，</s>
<s id="31:331">以此功德，誓求佛道，</s>
<s id="31:332">度脫眾生，至涅槃樂。』</s>
<s id="31:333">天帝復問：</s>
<s id="31:334">『汝今剜眼，苦痛如是，</s>
<s id="31:335">頗有悔退瞋恚不耶？』</s>
<s id="31:336">王言</s>
<s id="31:337">不悔，</s>
<s id="31:338">亦不瞋恨。</s>
<s id="31:339">天帝復言：</s>
<s id="31:340">『我今觀汝，</s>
<s id="31:341">血出流離，</s>
<s id="31:342">形體戰掉，</s>
<s id="31:343">言不悔恨，</s>
<s id="31:344">此事難信。』</s>
<s id="31:345">王即自誓：</s>
<s id="31:346">『我剜眼施，無悔恨意，</s>
<s id="31:347">用求佛道，會當得成。</s>
<s id="31:348">審不虛者，</s>
<s id="31:349">令我兩眼平復如故。』</s>
<s id="31:350">王誓已訖，</s>
<s id="31:351">兩眼平完，明淨徹視，倍勝於前。</s>
<s id="31:352">諸天人民，一切大會，稱慶喜踊， 不能自勝。</s>
<s id="31:353">王語婆羅門：</s>
<s id="31:354">『今與汝眼，</s>
<s id="31:355">令汝得視，</s>
<s id="31:356">後成佛時，</s>
<s id="31:357">復當令汝得慧眼見。』</s>
<s id="31:358">將婆羅門，入寶藏中，</s>
<s id="31:359">恣取一擔，發遣去。</s>
<s id="31:360">還到本國，</s>
<s id="31:361">波羅陀跋彌，自出迎之，</s>
<s id="31:362">已見先問：『得眼不耶？』</s>
<s id="31:363">答言：</s>
<s id="31:364">『得眼，</s>
<s id="31:365">我今用視。』</s>
<s id="31:366">復問言曰：</s>
<s id="31:367">『彼王今者，為存為亡？</s>
<s id="31:368">』答言：『諸天來下，</s>
<s id="31:369">尋即誓願，</s>
<s id="31:370">眼還平復，眼好於前。』</s>
<s id="31:371">波羅陀跋彌，以聞此語，</s>
<s id="31:372">惱悶憤結，心裂而死。」</s>
<s id="31:373">佛告阿難：「欲知爾時須提羅王，今我身是。</s>
<s id="31:374">波羅陀跋彌，今調達是。</s>
<s id="31:375">時乞我眼婆羅門者，今此會中，盲婆羅門得道者是。</s>
<s id="31:376">先世之時，我與其眼，</s>
<s id="31:377">乃至今日，由見我故，既得肉眼，復得慧眼。</s>
<s id="31:378">我為汝曹，世世苦行，積功累德，</s>
<s id="31:379">今日致佛，</s>
<s id="31:380">汝等應當勤求出要。」</s>
<s id="31:381">佛說是語，</s>
<s id="31:382">時諸在會者，感念佛恩，內身克厲，</s>
<s id="31:383">有得須陀洹、斯陀含、阿那含、阿羅漢者，</s>
<s id="31:384">有發無上道意者。</s>
<s id="31:385">賢者阿難，及諸會者，聞佛所說，歡喜奉行。</s>
</p><p id="32">
<s id="32:1">（五二）無惱指鬘品第四十五(丹本為五十一)</s>
<s id="32:2">如是我聞：一時</s>
<s id="32:3">佛在舍衛國</s>
<s id="32:4">祇樹給孤獨園。</s>
<s id="32:5">於時國王名波斯匿。 王有輔相，聰明巨富，</s>
<s id="32:6">其婦懷妊，生一男兒，形貌端正，</s>
<s id="32:7">容體殊絕。</s>
<s id="32:8">於時輔相，見兒歡喜，即召</s>
<s id="32:9">相師，令占相之。</s>
<s id="32:10">相師看見，懷喜而言：</s>
<s id="32:11">「是兒福相，</s>
<s id="32:12">人中挺特，聰明智辯，有踰人之德。 」</s>
<s id="32:13">父聞</s>
<s id="32:14">遂喜，</s>
<s id="32:15">勅為作字。</s>
<s id="32:16">相師問言：「兒受胎來，</s>
<s id="32:17">有何異事？ 」</s>
<s id="32:18">輔相答言：</s>
<s id="32:19">「其母素性，不能良善，</s>
<s id="32:20">懷妊已來，倍更異常，心性恭順，</s>
<s id="32:21">樂宣人德， 慈矜苦厄， 不喜說過。 」</s>
<s id="32:22">相師言曰：</s>
<s id="32:23">「此是兒志，</s>
<s id="32:24">當為立字，號阿舋賊奇，晉言無惱。 」</s>
<s id="32:25">兒漸長大，</s>
<s id="32:26">雄壯絕倫，有力士之力，</s>
<s id="32:27">一人敵千，騰接飛鳥，</s>
<s id="32:28">走疾奔馬，</s>
<s id="32:29">其父輔相，甚愛念之。</s>
<s id="32:30">於是國中，有一婆羅門，聰明博達，</s>
<s id="32:31">多聞廣識，</s>
<s id="32:32">有五百弟子，追逐隨學。</s>
<s id="32:33">爾時輔相，即將其子，</s>
<s id="32:34">往囑及之，令其學問。</s>
<s id="32:35">婆羅門可之，受持教授。</s>
<s id="32:36">阿舋賊奇，夙夜勤業，一日諮受，</s>
<s id="32:37">勝餘終年，</s>
<s id="32:38">學未經久，普悉通達。</s>
<s id="32:39">婆羅門師，異常待遇，</s>
<s id="32:40">行來進止，每與是俱，及諸同學，傾意瞻敬。</s>
<s id="32:41">爾時婆羅門師婦，見其端正才姿挺</s>
<s id="32:42">邈過踰人表，懷情色著，愛不去意。 然諸弟子，與共周迴，行止不獨，無緣與語，</s>
<s id="32:43">有心不遂，常以歎悒。</s>
<s id="32:44">會有檀越，來請其師及諸弟子，三月一時。</s>
<s id="32:45">婆羅門師內與婦議：「</s>
<s id="32:46">我今當行受請三月，</s>
<s id="32:47">當留一人經紀</s>
<s id="32:48">於後。 」</s>
<s id="32:49">時婦內喜，密自懷計，白婆羅門：</s>
<s id="32:50">「是事應爾，後家理重，宜須才能，</s>
<s id="32:51">可留無惱囑以後事。 」</s>
<s id="32:52">時婆羅門，即勅無惱：</s>
<s id="32:53">「我今赴彼檀越之請，</s>
<s id="32:54">後事總多，須人料理。 卿著才能，為吾營後。 」</s>
<s id="32:55">無惱受教，即住不行，</s>
<s id="32:56">師及徒眾，引導而去。 其婦怡悅欣喜無量，極自莊飾，</s>
<s id="32:57">多作姿媚，與共談語，嬈動其意。 無惱志固，無心相從。</s>
<s id="32:58">欲心轉盛，實意語之：</s>
<s id="32:59">「我相欽愛，由來有素，但逼眾人，有懷未發。</s>
<s id="32:60">汝師臨去，吾故相留，</s>
<s id="32:61">今既獨靜，</s>
<s id="32:62">當從我意。 」</s>
<s id="32:63">無惱曉謝，語言：</s>
<s id="32:64">「我梵志法，不婬師婦，</s>
<s id="32:65">若當違犯非婆羅門。 寧交取死，終不為此。 」</s>
<s id="32:66">於時師婦，望重違心，</s>
<s id="32:67">慚愧瞋憤，</s>
<s id="32:68">復作密計。</s>
<s id="32:69">候師垂至，</s>
<s id="32:70">挽裂衣裳，爴破其面，</s>
<s id="32:71">塵土坌身，憔悴臥地，無所言語。</s>
<s id="32:72">時婆羅門師徒俱到，</s>
<s id="32:73">師即入內，</s>
<s id="32:74">見婦色狀，</s>
<s id="32:75">即問其故：「 何緣乃爾？ 」</s>
<s id="32:76">婦垂泣言：「不足問也。 」</s>
<s id="32:77">時婆羅門重更問之：「汝有何事？ 當相告語，云何不說？ 」</s>
<s id="32:78">婦啼而言：</s>
<s id="32:79">「汝所欽美，阿舋賊奇，</s>
<s id="32:80">自汝去後，常見侵凌，</s>
<s id="32:81">我適不從，抴裂我衣，</s>
<s id="32:82">壞我身首。</s>
<s id="32:83">汝畜弟子，云何乃爾？ 」</s>
<s id="32:84">婆羅門聞，</s>
<s id="32:85">甚懷恚忿，</s>
<s id="32:86">語其婦言：</s>
<s id="32:87">「此無惱者，力敵千人，</s>
<s id="32:88">輔相之子，</s>
<s id="32:89">種族強盛，雖欲治之，宜當以漸。 」</s>
<s id="32:90">詮謀是已，往見無惱，</s>
<s id="32:91">隨宜方便，而慰喻言：</s>
<s id="32:92">「我去之後，苦汝營勞。</s>
<s id="32:93">又汝前後，奉事盡忠，</s>
<s id="32:94">常感汝意，思欲相酬。</s>
<s id="32:95">有一秘法，由來未說，</s>
<s id="32:96">若能成辦，直生梵天。 」</s>
<s id="32:97">無惱長跪，</s>
<s id="32:98">問是何事？</s>
<s id="32:99">答言：</s>
<s id="32:100">「若持七日之中，斬千人首，</s>
<s id="32:101">而取一指，</s>
<s id="32:102">凡得千指，以為鬘飾。</s>
<s id="32:103">爾時梵天，便自來下，</s>
<s id="32:104">命終之後，定生梵天。 」</s>
<s id="32:105">無惱聞此情懷猶豫，</s>
<s id="32:106">復白師言：</s>
<s id="32:107">「此事不應，殺害眾生，便生梵天。 」</s>
<s id="32:108">師又告言：</s>
<s id="32:109">「汝我弟子，豈不信我至要之言？</s>
<s id="32:110">若汝不信則為義絕，</s>
<s id="32:111">隨爾道徑莫復此住。 」</s>
<s id="32:112">又更作呪，</s>
<s id="32:113">竪刀在地。</s>
<s id="32:114">說呪已訖</s>
<s id="32:115">惡心轉生。</s>
<s id="32:116">師知其意，</s>
<s id="32:117">即授與刀。 受刀走外，</s>
<s id="32:118">得人便殺，取指</s>
<s id="32:119">為鬘，人見便號鴦仇魔羅，晉言指鬘。</s>
<s id="32:120">周行斬害到七日頭，方得九百九十九指，唯少一指，殘殺一人，指數便滿。</s>
<s id="32:121">人皆藏竄，無敢行者，</s>
<s id="32:122">遍行求覓，更不能得。</s>
<s id="32:123">七日之中，不得飲食，其母憐愍，遣人為致，</s>
<s id="32:124">悉各懷懼，無敢往者。</s>
<s id="32:125">其母持食，</s>
<s id="32:126">躬自致往，兒遙見母，</s>
<s id="32:127">走趣</s>
<s id="32:128">欲殺。</s>
<s id="32:129">母時語言：「咄不孝物！</s>
<s id="32:130">云何懷逆</s>
<s id="32:131">欲危害我？ 」</s>
<s id="32:132">兒便語言：</s>
<s id="32:133">「我受師教，要七日中，滿得千指，</s>
<s id="32:134">便當得願生於梵天。 日數已滿，更不能得，</s>
<s id="32:135">事不獲已，當殺於母。 」</s>
<s id="32:136">母又語言：</s>
<s id="32:137">「事苟當爾，但取我指，莫見傷殺。 」</s>
<s id="32:138">於時世尊具遙覩見，知其可度，化作比丘，</s>
<s id="32:139">行於彼邊。</s>
<s id="32:140">鴦仇摩羅已見比丘，捨母</s>
<s id="32:141">騰躍，走趣</s>
<s id="32:142">規殺。</s>
<s id="32:143">佛見其來，</s>
<s id="32:144">徐行捨去。 指鬘極力</s>
<s id="32:145">走不能及，</s>
<s id="32:146">便遙喚言：「比丘小住。 」</s>
<s id="32:147">佛遙答言：</s>
<s id="32:148">「我常自住，但汝不住。 」</s>
<s id="32:149">指鬘復問：「云何汝住我不住耶？ 」</s>
<s id="32:150">佛即答言：</s>
<s id="32:151">「我諸根寂定，而得自在；</s>
<s id="32:152">汝從惡師，</s>
<s id="32:153">稟受邪倒，</s>
<s id="32:154">變易汝心， 不得定住，</s>
<s id="32:155">晝夜殺害，</s>
<s id="32:156">造無邊罪。 」</s>
<s id="32:157">指鬘聞此意欻開悟，</s>
<s id="32:158">投刀遠棄，遙禮自歸。</s>
<s id="32:159">於時如來爾乃待之，還現佛身，</s>
<s id="32:160">光明朗日，三十二相，昺著奇妙。</s>
<s id="32:161">指鬘見佛光相威儀，</s>
<s id="32:162">以身投地，悔過自責。</s>
<s id="32:163">佛粗說法，得法眼淨，</s>
<s id="32:164">心遂純信，求索出家。</s>
<s id="32:165">佛即可之。 「善來比丘！」</s>
<s id="32:166">鬚髮自落，法衣著身，</s>
<s id="32:167">隨彼所應，重為說法，心垢都盡，得羅漢道。</s>
<s id="32:168">佛即將其，還祇陀林。</s>
<s id="32:169">爾時國中，人民之類，聞指鬘聲，皆各驚怖，</s>
<s id="32:170">人畜懷妊，怖不能生。</s>
<s id="32:171">時有一象，不能出子，</s>
<s id="32:172">佛勅指鬘，</s>
<s id="32:173">往說誠言：「我生已來，不殺一人。 」</s>
<s id="32:174">指鬘白佛：</s>
<s id="32:175">「我由來殺多，云何不殺？ 」</s>
<s id="32:176">佛告之曰：</s>
<s id="32:177">「於聖法中，是為始生。 」</s>
<s id="32:178">爾時指鬘便整衣服，</s>
<s id="32:179">奉教往說，</s>
<s id="32:180">如語尋生皆得安隱。 還詣精舍，坐一房中。</s>
<s id="32:181">時波斯匿王，大合兵眾，</s>
<s id="32:182">躬欲往討鴦仇摩羅，</s>
<s id="32:183">路由祇洹，當往攻擊。</s>
<s id="32:184">時祇洹中，有一比丘，形極痤陋，音聲異妙，振聲高唄，音極和暢，軍眾傾耳，</s>
<s id="32:185">無有厭足，</s>
<s id="32:186">象馬竪耳，住不肯行。</s>
<s id="32:187">王怪，</s>
<s id="32:188">顧問御者：「何以乃爾？ 」</s>
<s id="32:189">御者答言：「由聞唄聲，是使象馬停足立聽。 」</s>
<s id="32:190">王言：</s>
<s id="32:191">「畜生尚樂聞法，</s>
<s id="32:192">我曹人類，</s>
<s id="32:193">何不往聽？ 」 即與群眾，暫還祇洹。</s>
<s id="32:194">到下象乘，解劍</s>
<s id="32:195">却蓋，直進佛所，</s>
<s id="32:196">敬禮問訊，</s>
<s id="32:197">彼唄比丘，唄聲已絕。</s>
<s id="32:198">王先問言：</s>
<s id="32:199">「向聞唄音，清妙和暢，</s>
<s id="32:200">情豫欽慕，願得見識，</s>
<s id="32:201">施十萬錢。 」</s>
<s id="32:202">佛告之曰：</s>
<s id="32:203">「先與其錢，然後可見。</s>
<s id="32:204">若已見者，更不欲與一錢之心。 」</s>
<s id="32:205">即將示之。</s>
<s id="32:206">見其形狀，倍復痤陋，不忍見之，</s>
<s id="32:207">意無欲與一錢之想。</s>
<s id="32:208">王從座起，長跪</s>
<s id="32:209">白佛言：</s>
<s id="32:210">「今此比丘，形極短醜，</s>
<s id="32:211">其音深遠聲徹乃爾。 宿作何行，</s>
<s id="32:212">致得斯報？ 」</s>
<s id="32:213">佛告王曰：</s>
<s id="32:214">「善聽著心！</s>
<s id="32:215">過去有佛，名曰迦葉，</s>
<s id="32:216">度人周訖，便般涅槃。 時彼國王，名機里毘，收取舍利，</s>
<s id="32:217">欲用起塔。</s>
<s id="32:218">時四龍王，化為人形，</s>
<s id="32:219">來見其王，</s>
<s id="32:220">問起塔事：『為用寶作？</s>
<s id="32:221">為用土耶？ 』</s>
<s id="32:222">王即答言：</s>
<s id="32:223">『欲令塔大，無多寶物，那得使成？</s>
<s id="32:224">今欲土作，</s>
<s id="32:225">令方五里</s>
<s id="32:226">高二十五里，極使高顯可觀。 』</s>
<s id="32:227">龍王白言：</s>
<s id="32:228">『我非是人，皆是龍王，</s>
<s id="32:229">聞王作塔，故來相問，苟欲用寶，當相佐助。 』</s>
<s id="32:230">王歡喜</s>
<s id="32:231">言：『能爾者快。 』</s>
<s id="32:232">龍復語言：</s>
<s id="32:233">『四城門外，</s>
<s id="32:234">有四大泉，</s>
<s id="32:235">城東泉水，</s>
<s id="32:236">取用作墼， 成紺琉璃。</s>
<s id="32:237">城南泉水，</s>
<s id="32:238">取用作墼， 其墼成已，皆成黃金。</s>
<s id="32:239">城西泉水，</s>
<s id="32:240">取用作墼， 墼成就已，變成為銀。</s>
<s id="32:241">城北泉水，</s>
<s id="32:242">取用作墼，其墼成已，變為白玉。 』</s>
<s id="32:243">王聞是語，</s>
<s id="32:244">倍增踊躍，</s>
<s id="32:245">即立四監，</s>
<s id="32:246">各典一邊。</s>
<s id="32:247">其三監所作工向欲成，</s>
<s id="32:248">一監慢怠， 工獨不就。</s>
<s id="32:249">王行看見，</s>
<s id="32:250">便以理責：『卿不用心，</s>
<s id="32:251">當加罰讁。 』</s>
<s id="32:252">其人懷怨，便白王言：</s>
<s id="32:253">『此塔太大，當何時成？ 』</s>
<s id="32:254">王去之後，勅諸作人，晝夜勤作，</s>
<s id="32:255">一時都訖。</s>
<s id="32:256">塔極高峻，眾寶晃昱莊校雕飾，極有異觀。</s>
<s id="32:257">見已歡喜，</s>
<s id="32:258">懺悔前過，</s>
<s id="32:259">持一金鈴， 著塔棖頭，即自求願：</s>
<s id="32:260">『令我所生音聲極好，</s>
<s id="32:261">一切眾生莫不樂聞，</s>
<s id="32:262">將來有佛，號釋迦牟尼，使我得見度脫生死。 』</s>
<s id="32:263">如是大王！欲知爾時一監作遲怨塔大者，此比丘是。</s>
<s id="32:264">緣彼恨言嫌其塔大，</s>
<s id="32:265">五百世中，常極痤陋；</s>
<s id="32:266">由後歡喜施鈴塔頭，求索好聲</s>
<s id="32:267">及願見我，五百世中，極好音聲，</s>
<s id="32:268">今復見我，致得解脫。 」</s>
<s id="32:269">王聞是已，</s>
<s id="32:270">便辭欲退。</s>
<s id="32:271">佛問大王：「欲何所至？ 」</s>
<s id="32:272">王白佛言：</s>
<s id="32:273">「國有惡賊鴦仇摩羅，傷殺人民，縱橫暴害，</s>
<s id="32:274">今欲率眾往攻伐之。 」</s>
<s id="32:275">佛告王曰：</s>
<s id="32:276">「鴦仇摩羅，當如今者不能殺蟻，</s>
<s id="32:277">況復餘耶？ 」</s>
<s id="32:278">王心念言：「世尊已往已降伏之？ 」</s>
<s id="32:279">佛告王言：</s>
<s id="32:280">「指鬘今已出家入道得阿羅漢，</s>
<s id="32:281">諸惡永盡，</s>
<s id="32:282">今在其房，</s>
<s id="32:283">欲見之不？ 」</s>
<s id="32:284">王言：「思見。 」</s>
<s id="32:285">即起到其房</s>
<s id="32:286">外，聞指鬘比丘謦欬之聲，</s>
<s id="32:287">憶其暴惡所傷彌廣，怖躃斷絕</s>
<s id="32:288">良久乃穌，</s>
<s id="32:289">還至佛所，</s>
<s id="32:290">以事白佛。</s>
<s id="32:291">佛告王言：</s>
<s id="32:292">「不但今日聞彼之聲墮地斷絕，過去世時聞其音聲亦爾斷絕。</s>
<s id="32:293">善聽大王！</s>
<s id="32:294">過去久遠，此閻浮提，有一大國，名波羅捺。</s>
<s id="32:295">爾時國中，有一毒鳥，</s>
<s id="32:296">捕諸毒蟲，恒以為食。</s>
<s id="32:297">其形極毒，不可觸近，</s>
<s id="32:298">所經歷下，眾生皆死，樹木悉枯。</s>
<s id="32:299">爾時此鳥，遇到一林，住一樹上，</s>
<s id="32:300">謦欬欲鳴。 時彼林中，有白象王，</s>
<s id="32:301">在傍樹下，聞毒鳥聲，躃地斷絕不能動搖。</s>
<s id="32:302">如是大王！爾時</s>
<s id="32:303">毒鳥，今指鬘是。</s>
<s id="32:304">時白象王，今王身是。 」</s>
<s id="32:305">王復白佛：「鴦仇摩羅，暴害滋甚，殺爾所人，</s>
<s id="32:306">賴蒙世尊降化修善。 」</s>
<s id="32:307">佛告王曰：</s>
<s id="32:308">「鴦仇摩羅，不但今日殺此多人，</s>
<s id="32:309">蒙我降化；</s>
<s id="32:310">過去世時，亦殺此等，我亦降化，</s>
<s id="32:311">乃復思善。 」</s>
<s id="32:312">王重白佛言：</s>
<s id="32:313">「不審此等先世被害，</s>
<s id="32:314">世尊降化，其事云何？ 願為解說。 」</s>
<s id="32:315">佛告王曰：</s>
<s id="32:316">「善聽著心！</s>
<s id="32:317">過去久遠阿僧祇劫，</s>
<s id="32:318">此閻浮提，有一大國，名波羅捺，</s>
<s id="32:319">於時國王，名波羅摩達。</s>
<s id="32:320">爾時國王，將四種兵，</s>
<s id="32:321">入山林中，</s>
<s id="32:322">遊行獵戲。</s>
<s id="32:323">王到澤上，馳逐禽獸，單隻一乘，獨到深林，</s>
<s id="32:324">王時疲極，下馬小休。</s>
<s id="32:325">爾時林中，有𮪃師子，</s>
<s id="32:326">懷欲心盛，行求其偶，困不能得，值於林間，見王獨坐，婬意轉隆，</s>
<s id="32:327">思欲從王，近到其邊，舉尾背住。</s>
<s id="32:328">王知其意，而自思惟：</s>
<s id="32:329">『此是猛獸，</s>
<s id="32:330">力能殺我，</s>
<s id="32:331">若不從意，儻見危害。 』</s>
<s id="32:332">王以怖故，即從師子，</s>
<s id="32:333">成欲事已，師子還去。 諸兵群從，已復來到，</s>
<s id="32:334">王與人眾，即還宮城。</s>
<s id="32:335">爾時師子，從是懷胎，</s>
<s id="32:336">日月滿足，便生一子，</s>
<s id="32:337">形盡似人，</s>
<s id="32:338">唯足斑駮。</s>
<s id="32:339">師子憶識，知是王有，便銜擔來，</s>
<s id="32:340">著於王前。</s>
<s id="32:341">王亦思惟，自憶前事，知是己兒，</s>
<s id="32:342">即收取養，以足斑駮，字為迦摩沙波陀，晉言駮足。</s>
<s id="32:343">養之漸大，</s>
<s id="32:344">雄才志猛，</s>
<s id="32:345">父王崩亡，駮足繼治。</s>
<s id="32:346">「時駮足王，有二夫人，一王者種，</s>
<s id="32:347">二婆羅門種。</s>
<s id="32:348">時駮足王，一日出城，遊於園觀，</s>
<s id="32:349">勅二夫人：</s>
<s id="32:350">『隨我後往，</s>
<s id="32:351">誰先到者，當與一日，極相娛樂，</s>
<s id="32:352">其隨後者，吾不見之。 』</s>
<s id="32:353">王去之後，其二夫人，極自莊飾，</s>
<s id="32:354">嚴駕車乘，一時俱往。</s>
<s id="32:355">到於道中，見於天祠，梵志種者，下車作禮，</s>
<s id="32:356">禮已急進，猶隨後到；</s>
<s id="32:357">王從本言，而不前之。</s>
<s id="32:358">於是夫人，瞋恚煩憤， 怨責天神：</s>
<s id="32:359">『我由禮汝，使王見薄，</s>
<s id="32:360">若有天力，何不護我？ 』 恚恨憤惱，</s>
<s id="32:361">密自</s>
<s id="32:362">懷計。</s>
<s id="32:363">王後還宮，</s>
<s id="32:364">加意奉事，復還待遇，</s>
<s id="32:365">從王求願：</s>
<s id="32:366">『聽我國中一日自在。 』</s>
<s id="32:367">值王偏心，即聽可之。</s>
<s id="32:368">出外令人打壞天祠，令平如地，乃還宮中。</s>
<s id="32:369">守天祠神，悲苦懊惱，</s>
<s id="32:370">往至宮中，欲思傷害；</s>
<s id="32:371">王宮天神，遮不聽入。</s>
<s id="32:372">「有一仙人，住仙山中，</s>
<s id="32:373">時駮足王，恒常供養，日日食時，飛來入宮，</s>
<s id="32:374">不食餚饍，</s>
<s id="32:375">粗食麤供。</s>
<s id="32:376">偶值一日仙人不來，天神知之，</s>
<s id="32:377">化作其形，</s>
<s id="32:378">欲來入宮。</s>
<s id="32:379">宮神猶識，不聽前入。</s>
<s id="32:380">遙在門外，白王求通，</s>
<s id="32:381">王聞仙人在外索現，怪其所以，急勅聽入。</s>
<s id="32:382">是時宮神，聞王有教即休不遮。</s>
<s id="32:383">徑前得入，坐於仙人常坐之處，</s>
<s id="32:384">辦如常食，以用供養。</s>
<s id="32:385">時化仙人，不肯就食，</s>
<s id="32:386">即語王言：</s>
<s id="32:387">『此食麤惡，又無肉魚，云何可噉？ 』</s>
<s id="32:388">王即白言：</s>
<s id="32:389">『大仙自來，恒食清素，故令不辦肉魚餚饍。 』</s>
<s id="32:390">化仙又告：</s>
<s id="32:391">『自今已後，莫設麤供，但肉為食。 』</s>
<s id="32:392">即如語辦， 食已還去。</s>
<s id="32:393">後到明日，舊仙飛來，</s>
<s id="32:394">為設餚饍種種諸肉，</s>
<s id="32:395">仙人瞋恚，怨憤於王。</s>
<s id="32:396">王言：</s>
<s id="32:397">『大仙昨日勅如是作。 』 仙人語言：『</s>
<s id="32:398">昨日有患，斷食一日，不來是間，</s>
<s id="32:399">誰語汝曹？</s>
<s id="32:400">但相輕試，故復爾耳。</s>
</p><p id="33">
<s id="33:1">令王是後十二年中，恒食人肉。 』 作是語竟，飛還山中。</s>
<s id="33:2">「是後厨監，忘不辦肉，臨時無計，出外求肉，</s>
<s id="33:3">見死小兒肥白在地，</s>
<s id="33:4">念且稱急，即却頭足，擔至厨中，</s>
<s id="33:5">加諸美藥，作食與王。</s>
<s id="33:6">王得食之，覺美倍常，</s>
<s id="33:7">即問厨監：『由來食肉，未有斯美，</s>
<s id="33:8">此是何肉？ 』</s>
<s id="33:9">厨監惶怖，腹拍王前 ：</s>
<s id="33:10">『 若王原罪，乃敢實說。 』</s>
<s id="33:11">王答之言：『但實說之，</s>
<s id="33:12">不問汝罪。 』</s>
<s id="33:13">厨監白王：</s>
<s id="33:14">『先日有緣，不及覓肉，</s>
<s id="33:15">得死小兒，以稱時要。 不意大王，乃當覺之。 』</s>
<s id="33:16">王言：『此肉甚美異常，自今已往，如是求索。 』</s>
<s id="33:17">厨監白王：</s>
<s id="33:18">『前者偶值自死小兒，</s>
<s id="33:19">更求叵得。</s>
<s id="33:20">其作食者，畏懼國法。 』</s>
<s id="33:21">王又語言：『汝但密取，設有覺者，</s>
<s id="33:22">斷處由我。 』</s>
<s id="33:23">厨監受教，密捕得之，</s>
<s id="33:24">日日供王。</s>
<s id="33:25">於時城中人民之類，各各行哭</s>
<s id="33:26">云亡小兒，展轉相問：</s>
<s id="33:27">『何由乃爾？ 』 諸臣聚議，</s>
<s id="33:28">當試微伺，即於街里，處處安人。</s>
<s id="33:29">見王厨監抴他小兒，</s>
<s id="33:30">伺捕得之，縛將詣王，具以前後所亡事白。</s>
<s id="33:31">王聞是語，默然不答。</s>
<s id="33:32">三重白王：</s>
<s id="33:33">『今捕得賊，</s>
<s id="33:34">罪釁彰露，事當斷決，</s>
<s id="33:35">云何默然？ 』</s>
<s id="33:36">王乃答言：『是我所教。 』</s>
<s id="33:37">諸臣懷恨，</s>
<s id="33:38">各自罷去，</s>
<s id="33:39">於外</s>
<s id="33:40">共議：</s>
<s id="33:41">『王便是賊，食我等子，</s>
<s id="33:42">噉人之王云何共治？ 當共除之去此禍害。 』 一切同心咸共齊謀：</s>
<s id="33:43">『城外園中，</s>
<s id="33:44">有好池水，其王日日，至彼洗浴。</s>
<s id="33:45">諸臣儲兵，安伏園中。 』</s>
<s id="33:46">王出洗浴已到池中，伏兵一時周匝四合，即圍其王，</s>
<s id="33:47">當取殺之。</s>
<s id="33:48">王見兵集，驚怖問言：</s>
<s id="33:49">『汝等何故而圍逼我？ 』</s>
<s id="33:50">諸臣答言：</s>
<s id="33:51">『夫為王者，養民為事。</s>
<s id="33:52">方臨厨子，殺人為食。</s>
<s id="33:53">眾民呼嗟，告情無處，不任苦酷，故欲殺王。 』</s>
<s id="33:54">王語諸臣：</s>
<s id="33:55">『我實無狀，自今已後，更不復為，</s>
<s id="33:56">唯見恕放，當自改厲。 』</s>
<s id="33:57">諸臣語曰：</s>
<s id="33:58">『終不相放，正使今日天雨黑雪，</s>
<s id="33:59">令汝頭上生黑毒蛇，猶不相聽，不須多云。 』</s>
<s id="33:60">時王駮足聞臣語已，</s>
<s id="33:61">自知必死，得脫無路，即語諸臣：</s>
<s id="33:62">『雖當殺我，</s>
<s id="33:63">小緩須臾，聽我小住。 』</s>
<s id="33:64">諸臣緩置，</s>
<s id="33:65">王即自誓：</s>
<s id="33:66">『我身由來，所修善行，</s>
<s id="33:67">為王正治，</s>
<s id="33:68">供養仙人，合集眾德，</s>
<s id="33:69">迴令今日我得變成飛行羅剎。 』</s>
<s id="33:70">其語已訖，</s>
<s id="33:71">尋語而成，</s>
<s id="33:72">即飛虛空，告諸臣曰：</s>
<s id="33:73">『汝等合力，欲強殺我，賴我大幸，</s>
<s id="33:74">復能自拔。</s>
<s id="33:75">自今已後，汝等好忍，所愛妻兒，我次當食。 』</s>
<s id="33:76">語訖飛去，止山林間，飛行摶人，擔以為食，</s>
<s id="33:77">人民之類，恐怖藏避。</s>
<s id="33:78">如是之後，殺噉多人。 諸羅剎輩，附為翼從，徒眾漸多，所害轉廣。</s>
<s id="33:79">後諸羅剎，白駮足王：</s>
<s id="33:80">『我等奉事，為王翼從，</s>
<s id="33:81">願為我曹，作一宴會。 』</s>
<s id="33:82">時駮足王，即許之言：</s>
<s id="33:83">『當取諸王令滿一千，與汝曹輩，以為宴會。 』 許之已訖， 一一往取，閉著深山，</s>
<s id="33:84">已得九百九十九王，</s>
<s id="33:85">殘少一人，其數未足。 諸王念言：</s>
<s id="33:86">『我曹窮急，當何所趣？</s>
<s id="33:87">若其捕得須陀素彌，須陀素彌有大方便，能濟我等。 』 作是計已，白羅剎王：</s>
<s id="33:88">『王欲作會，極令有異，</s>
<s id="33:89">純取諸王，不用凡細；</s>
<s id="33:90">須陀素彌，甚有高德，</s>
<s id="33:91">若能得來，王會乃好。 』</s>
<s id="33:92">羅剎王言：『有何高德？ 』</s>
<s id="33:93">即時飛騰，往欲取之。</s>
<s id="33:94">「值須陀素彌，將諸婇女，晨欲出城至園洗浴，</s>
<s id="33:95">道見婆羅門，</s>
<s id="33:96">從其乞匂。 王語婆羅門：</s>
<s id="33:97">『待我洗還，</s>
<s id="33:98">當相布施。 』</s>
<s id="33:99">王既到園，入池中洗。 時羅剎王，飛空來取，擔到山中。</s>
<s id="33:100">須陀素彌，愁憂</s>
<s id="33:101">悲泣！時駮足王，而問之曰：</s>
<s id="33:102">『聞汝名德殊勝第一，</s>
<s id="33:103">大丈夫志，當任窮達，</s>
<s id="33:104">云何特愁，</s>
<s id="33:105">啼如小兒？ 』</s>
<s id="33:106">須陀素彌白羅剎王：</s>
<s id="33:107">『我不愛身貪惜壽命，</s>
<s id="33:108">但念生來未曾妄語，</s>
<s id="33:109">朝出宮行，見一道士，</s>
<s id="33:110">當車駕前，從我乞匂。</s>
<s id="33:111">我許洗還，當相施與。 出值大王擔我至此，</s>
<s id="33:112">念今妄語違失誠信，是以故愁，</s>
<s id="33:113">非惜身也。</s>
<s id="33:114">願見哀愍，假我七日，</s>
<s id="33:115">施彼道士，當歸就死。 』</s>
<s id="33:116">駮足聞是，而語之言：</s>
<s id="33:117">『汝今得去， 寧當自還來就死耶？ 』</s>
<s id="33:118">即復問言：『正使不還，我自能得。 』</s>
<s id="33:119">尋放令去。</s>
<s id="33:120">王還到國，</s>
<s id="33:121">道士猶在，歡喜供養，</s>
<s id="33:122">施婆羅門。</s>
<s id="33:123">時婆羅門，見王不久欲還就死，懼其戀國而有愁憂，</s>
<s id="33:124">即為其王，而說偈言：「</s>
<s id="33:125">『劫數終極，</s>
<s id="33:126">乾坤洞然，</s>
<s id="33:127">須彌巨海，</s>
<s id="33:128">都為灰焬。</s>
<s id="33:129">天龍人鬼，</s>
<s id="33:130">於中彫喪，</s>
<s id="33:131">二儀尚殞，</s>
<s id="33:132">國有何常？</s>
<s id="33:133">生老病死，</s>
<s id="33:134">輪轉無際，</s>
<s id="33:135">事與願違，</s>
<s id="33:136">憂悲為害。</s>
<s id="33:137">欲深禍重，</s>
<s id="33:138">瘡疣無外，</s>
<s id="33:139">三界都苦，</s>
<s id="33:140">國有何賴？</s>
<s id="33:141">有本自無，</s>
<s id="33:142">因緣成諸，</s>
<s id="33:143">盛者必衰，</s>
<s id="33:144">實者必虛。</s>
<s id="33:145">眾生蠢蠢，</s>
<s id="33:146">都如幻居，</s>
<s id="33:147">三界皆空，</s>
<s id="33:148">國土亦如。</s>
<s id="33:149">識神無形，</s>
<s id="33:150">假乘四蛇，</s>
<s id="33:151">無明寶象，</s>
<s id="33:152">以為樂車。</s>
<s id="33:153">形無常主，</s>
<s id="33:154">神無常家，</s>
<s id="33:155">形神尚離，</s>
<s id="33:156">豈有國耶？ 』</s>
<s id="33:157">「時須陀素彌，聞說此偈，</s>
<s id="33:158">思惟義理，歡喜無量，</s>
<s id="33:159">即立太子，自代為王，</s>
<s id="33:160">與諸臣別，</s>
<s id="33:161">當還赴信。</s>
<s id="33:162">諸臣同聲，白於王言：</s>
<s id="33:163">『願王但住，勿憂駮足，臣等思計，</s>
<s id="33:164">設備防慮，鍛鐵為舍，王且在中，</s>
<s id="33:165">駮足雖猛，何所能耶？ 』</s>
<s id="33:166">王告諸臣并諸人民：</s>
<s id="33:167">『夫人生世，誠信為本，</s>
<s id="33:168">虛妄苟存，情所未許，</s>
<s id="33:169">寧就信死，</s>
<s id="33:170">不妄語生。 』 復為種種說誠信之利，</s>
<s id="33:171">廣為分別虛妄之罪。</s>
<s id="33:172">諸臣悲咽，</s>
<s id="33:173">一更無言。</s>
<s id="33:174">王起出城，一切皆送，</s>
<s id="33:175">㘁慕道次，</s>
<s id="33:176">斷絕復穌；</s>
<s id="33:177">王曉喻訖，涉道而去。</s>
<s id="33:178">時駮足王，自思惟言：『須陀素彌，今日應來。 』</s>
<s id="33:179">坐於山頂，遙候望之，</s>
<s id="33:180">見其順道徑來趣已。</s>
<s id="33:181">既到見之，顏色怡悅，歡喜解釋，踰過於舊。 羅剎王問：</s>
<s id="33:182">『快能來到，人生於世，靡不惜壽，</s>
<s id="33:183">汝今當死，歡喜倍常，</s>
<s id="33:184">還到本國，獲何善利？ 』</s>
<s id="33:185">須陀素彌答言：</s>
<s id="33:186">『大王寬恩</s>
<s id="33:187">假我七日布施，得遂誠言，</s>
<s id="33:188">又聞妙法，心用開解，</s>
<s id="33:189">當如今日，志願畢足，雖當就死，情欣猶生。 』</s>
<s id="33:190">駮足王言：</s>
<s id="33:191">『汝聞何法？ 試為吾說。 』</s>
<s id="33:192">須陀素彌，為說本偈，</s>
<s id="33:193">復更方便廣為說法，分別殺罪</s>
<s id="33:194">及其惡報，</s>
<s id="33:195">復說慈心，不殺之福。</s>
<s id="33:196">駮足歡喜</s>
<s id="33:197">敬戴為禮，</s>
<s id="33:198">承用其教，無復害心，</s>
<s id="33:199">即放諸王，各還本國。</s>
<s id="33:200">須陀素彌，即收兵眾，還將駮足安置本國，</s>
<s id="33:201">前仙人誓，十二年滿，</s>
<s id="33:202">自是已後，更不噉人，</s>
<s id="33:203">遂還覇王，治民如舊。</s>
<s id="33:204">「如是大王！ 欲知爾時須陀素彌王者， 今我身是。</s>
<s id="33:205">駮足王者，今鴦仇摩羅是。</s>
<s id="33:206">爾時諸人十二年中，為駮足王所食噉者，</s>
<s id="33:207">今此諸人，為鴦仇摩羅所殺者是。</s>
<s id="33:208">此諸人等，世世常為鴦仇摩羅之所殺害，</s>
<s id="33:209">我亦世世，降之以善。</s>
<s id="33:210">我念過去，為凡夫時，化令不殺；</s>
<s id="33:211">況我今日成為如來，</s>
<s id="33:212">眾德普備，</s>
<s id="33:213">諸惡永息，</s>
<s id="33:214">豈復不能降化之耶？ 」</s>
<s id="33:215">王復白佛：</s>
<s id="33:216">「今此諸人！宿有何緣，乃常世世，為其所殺？ 」</s>
<s id="33:217">佛告王曰：</s>
<s id="33:218">「善諦聽之！</s>
<s id="33:219">乃往過去久遠劫中，</s>
<s id="33:220">此閻浮提，有一大國，名波羅捺，</s>
<s id="33:221">於時國王，名波羅摩達。 王有二子，</s>
<s id="33:222">各有雄才，</s>
<s id="33:223">端正</s>
<s id="33:224">殊妙，</s>
<s id="33:225">王甚愛念。</s>
<s id="33:226">於時小者，心自念言：</s>
<s id="33:227">『設我父崩，兄當繼治，</s>
<s id="33:228">我既年小，無望國位，</s>
<s id="33:229">生於一世，已不作王，</s>
<s id="33:230">處世何為？</s>
<s id="33:231">不如幽靜以求仙道。 』</s>
<s id="33:232">作是念已，往白父王：</s>
<s id="33:233">『貪慕深山，求於仙道，</s>
<s id="33:234">願見聽放，得遂所志。 』 如是慇懃，志不可奪，</s>
<s id="33:235">父便聽之，即放入山。</s>
<s id="33:236">去經數年，</s>
<s id="33:237">父王崩亡，其兄繼位，統領人民。</s>
<s id="33:238">兄治</s>
<s id="33:239">不久，遇疾命終，</s>
<s id="33:240">未有子嗣，更無繼紹，</s>
<s id="33:241">諸臣集議，靡知所歸？</s>
<s id="33:242">有一臣言：</s>
<s id="33:243">『王有小子，前啟大王，</s>
<s id="33:244">入山學仙，</s>
<s id="33:245">當還往迎以續王位。 』</s>
<s id="33:246">諸臣喜曰：『定有此事。 』</s>
<s id="33:247">即相率合入山請喚，</s>
<s id="33:248">到以情狀具白其意：『唯願垂憐！撫接我國。 』</s>
<s id="33:249">仙人答言：『此事可畏，</s>
<s id="33:250">我此靜樂，永無憂患。</s>
<s id="33:251">世人兇惡，好相斬戮，</s>
<s id="33:252">若我為王，儻見圖害。</s>
<s id="33:253">今甚樂此，不能為也。 』</s>
<s id="33:254">諸臣重白：</s>
<s id="33:255">『王崩絕嗣，更無紹繼，</s>
<s id="33:256">唯有大仙是王之種。</s>
<s id="33:257">國土人民，不得無主。</s>
<s id="33:258">唯願垂愍！顧意臨覆。 』</s>
<s id="33:259">如是致誠，慇懃求請，其意不忍，遂與還國。</s>
<s id="33:260">仙人少小，不習欲事，</s>
<s id="33:261">既來治國，漸近女色，婬事已深，</s>
<s id="33:262">奔逸放蕩，晨夜躭荒不能自制。</s>
<s id="33:263">遂勅</s>
<s id="33:264">國中，一切諸女，欲出行時，</s>
<s id="33:265">要先從我，爾乃然後，聽往從夫。</s>
<s id="33:266">及諸國中，端正婦女，入其意者，皆悉凌辱。</s>
<s id="33:267">「時一女人，於道陌上多人眾中，倮形</s>
<s id="33:268">立溺，</s>
<s id="33:269">人悉驚笑，來共呵之：『汝何無羞乃至若是？ 』</s>
<s id="33:270">女即答言：</s>
<s id="33:271">『女於女中，有何羞恥？</s>
<s id="33:272">汝等立溺，既亦不羞，我汝不異，有何羞耻？ 』</s>
<s id="33:273">諸人答言：</s>
<s id="33:274">『是語何謂？ 』</s>
<s id="33:275">女復言曰：</s>
<s id="33:276">『唯王一人，是男子耳，</s>
<s id="33:277">一國婦女，皆被其辱。</s>
<s id="33:278">汝等若男，</s>
<s id="33:279">當令爾耶？ 』</s>
<s id="33:280">於是諸人，更相慙愧，</s>
<s id="33:281">便共談論：『如此女言，實是其理。 』</s>
<s id="33:282">陰持女言，轉密相語，同心合謀，</s>
<s id="33:283">欲共圖王。 城外園中，有清涼池，王恒前後，至池洗浴，</s>
<s id="33:284">諸臣民輩，安伏園中，</s>
<s id="33:285">值王出洗，伏兵悉出，周匝圍遶，</s>
<s id="33:286">逼取欲殺。</s>
<s id="33:287">王乃驚曰：『欲作何等？ 』</s>
<s id="33:288">諸臣白言：</s>
<s id="33:289">『王為正治，婬荒過度，壞亂常俗，污辱諸家。</s>
<s id="33:290">臣等覩見，不能堪忍，故欲除王，</s>
<s id="33:291">更求賢能。 』</s>
<s id="33:292">王聞遂驚，</s>
<s id="33:293">語諸臣言：</s>
<s id="33:294">『我實不是負累汝等，</s>
<s id="33:295">請自改厲，更不敢爾。 願見寬放，與民更始。 』</s>
<s id="33:296">諸臣復語：</s>
<s id="33:297">『正使今日，天雨黑雪，</s>
<s id="33:298">頂生毒蛇，終不相放，奚須多云。 』</s>
<s id="33:299">王聞是已，自知必死，瞋恚感憤，語諸臣言：</s>
<s id="33:300">『我本在山，</s>
<s id="33:301">無豫世事，強來見逼，以我為王。</s>
<s id="33:302">未有大失，同心圖我。</s>
<s id="33:303">我今單弱，無力自拔，誓當來世當常殺汝，垂當得道，猶不相置。 』</s>
<s id="33:304">雖作是誓，猶故殺之。</s>
<s id="33:305">如是大王！</s>
<s id="33:306">欲知爾時仙人王者，今鴦仇摩羅是。</s>
<s id="33:307">爾時臣民同心殺王者，今此諸人，為鴦仇摩羅所殺者是。</s>
<s id="33:308">從彼已來，常為所殺，乃至今日，猶害此等。 」</s>
<s id="33:309">時王長跪，</s>
<s id="33:310">復白佛言：</s>
<s id="33:311">「指鬘比丘，殺此多人，今已得道，當受報不？ 」</s>
<s id="33:312">佛告大王：</s>
<s id="33:313">「行必有報，</s>
<s id="33:314">今此比丘，在於房中，地獄之火，從毛孔出，極患苦痛，酸切叵言。 」</s>
<s id="33:315">于時如來，欲令眾會知作惡行必有罪報，</s>
<s id="33:316">勅一比丘：</s>
<s id="33:317">「汝持戶排，</s>
<s id="33:318">往指鬘房，刺戶孔中。 」</s>
<s id="33:319">比丘即往，奉教為之，排入戶內，</s>
<s id="33:320">尋時融消。</s>
<s id="33:321">比丘驚愕，</s>
<s id="33:322">還來白佛，</s>
<s id="33:323">佛告比丘：</s>
<s id="33:324">「行報如是。 」</s>
<s id="33:325">王及眾會，莫不信解。</s>
<s id="33:326">爾時阿難長跪白佛：</s>
<s id="33:327">「鴦仇摩羅，宿有何慶，身力雄壯，力士之力，健捷輕疾，走及飛鳥？</s>
<s id="33:328">復得值佛，越度生死？</s>
<s id="33:329">唯願垂哀！為眾會說。 」</s>
<s id="33:330">佛告阿難：</s>
<s id="33:331">「汝等善聽！</s>
<s id="33:332">乃往過去</s>
<s id="33:333">迦葉佛時，有一比丘，為僧執事，</s>
<s id="33:334">將僧人畜，載致穀米，道中逢雨，</s>
<s id="33:335">隱避無處，穀米囊物，悉被澆浸。</s>
<s id="33:336">時彼比丘，思欲疾過，力少行遲，無方從意，心懷悒遲，即立誓言：</s>
<s id="33:337">『願我後生，力敵千人，身輕行速，走疾飛鳥，</s>
<s id="33:338">將來有佛釋迦牟尼，使我得見永脫生死。 』</s>
<s id="33:339">如是阿難！爾時執事比丘者，今鴦仇摩羅是。</s>
<s id="33:340">由彼世時，出家持戒，</s>
<s id="33:341">因營僧事，</s>
<s id="33:342">立願之故，自從是來，世世端正</s>
<s id="33:343">猛力輕疾，悉如其願，</s>
<s id="33:344">復遇見我，得度生死。 」</s>
<s id="33:345">爾時阿難，及諸比丘，</s>
<s id="33:346">王及臣民，一切會者，</s>
<s id="33:347">聞佛所說因緣行報，</s>
<s id="33:348">皆悉感厲，</s>
<s id="33:349">思惟四諦，有得須陀洹、</s>
<s id="33:350">斯陀含、</s>
<s id="33:351">阿那含、 阿羅漢者，</s>
<s id="33:352">有種辟支佛善根本者，</s>
<s id="33:353">有發無上正真道意者，</s>
<s id="33:354">或有得住不退轉者，</s>
<s id="33:355">皆護身口剋心從善，</s>
<s id="33:356">聞佛所說，歡喜奉行。</s>
</p><p id="34">
<s id="34:1">（二〇）貧女難陀品第二十(丹本此品在第十一卷為五十三)</s>
<s id="34:2">如是我聞：一時</s>
<s id="34:3">佛在舍衛國</s>
<s id="34:4">祇樹給孤獨園。</s>
<s id="34:5">爾時國中，有一女人名曰難陀，貧窮孤獨，乞匃自活。</s>
<s id="34:6">見諸國王臣民大小，各各供養佛 及眾僧，心自思惟：</s>
<s id="34:7">「我之宿罪，</s>
<s id="34:8">生處貧賤，</s>
<s id="34:9">雖遭福田，無有種子。」</s>
<s id="34:10">酸切感傷，深自咎悔，</s>
<s id="34:11">便行乞匃，以俟微供。</s>
<s id="34:12">竟日不休，唯得一錢，</s>
<s id="34:13">持詣油家，欲用買油。</s>
<s id="34:14">油家問曰：</s>
<s id="34:15">「一錢買油，少無所逮，</s>
<s id="34:16">用作何等？」</s>
<s id="34:17">難陀具以所懷語之。</s>
<s id="34:18">油主憐愍，</s>
<s id="34:19">增倍與油。</s>
<s id="34:20">得已</s>
<s id="34:21">歡喜，足作一燈，擔向精舍，奉上世尊，</s>
<s id="34:22">置於佛前眾燈之中，</s>
<s id="34:23">自立誓願：</s>
<s id="34:24">「我今貧窮，</s>
<s id="34:25">用是小燈，供養於佛。</s>
<s id="34:26">以此功德，令我來世得智慧照，</s>
<s id="34:27">滅除一切眾生垢闇。」 作是誓已，禮佛而去。</s>
<s id="34:28">乃至夜竟，諸燈盡滅，</s>
<s id="34:29">唯此獨燃。</s>
<s id="34:30">是時目連，次當日直，</s>
<s id="34:31">察天已曉，收燈摒擋，</s>
<s id="34:32">見此一燈，獨燃明好，</s>
<s id="34:33">膏炷未損，如新燃燈，心便生念：</s>
<s id="34:34">「白日燃燈，無益時用。 欲取滅之，暮規還燃。」</s>
<s id="34:35">即時舉手，扇滅此燈，燈焰如故，無有虧滅；</s>
<s id="34:36">復以衣扇，燈明不損。</s>
<s id="34:37">佛見目連欲滅此燈，</s>
<s id="34:38">語目連曰：</s>
<s id="34:39">「今此燈者，</s>
<s id="34:40">非汝聲聞所能傾動，</s>
<s id="34:41">正使汝注四大海水，以用灌之，隨嵐風吹，亦不能滅。</s>
<s id="34:42">所以爾者？ 此是廣濟，發大心人所施之物。」</s>
<s id="34:43">佛說是已，</s>
<s id="34:44">難陀女人，復來詣佛頭面作禮，</s>
<s id="34:45">於時世尊，即授其記：</s>
<s id="34:46">「汝於來世二阿僧祇百劫之中，當得作佛，</s>
<s id="34:47">名曰燈光，</s>
<s id="34:48">十號具足。」</s>
<s id="34:49">於是難陀，得記歡喜，</s>
<s id="34:50">長跪白佛，求索出家。</s>
<s id="34:51">佛即聽之，作比丘尼。</s>
<s id="34:52">慧命阿難、</s>
<s id="34:53">目連，見貧女人得免苦厄出家受記，</s>
<s id="34:54">長跪</s>
<s id="34:55">合掌，前白佛言：</s>
<s id="34:56">「難陀女人，宿有何行，</s>
<s id="34:57">經爾許時，貧乞自活？</s>
<s id="34:58">復因何行，值佛出家，</s>
<s id="34:59">四輩欽仰諍求供養？」</s>
<s id="34:60">佛言阿難：</s>
<s id="34:61">「過去有佛，名曰迦葉。</s>
<s id="34:62">爾時世中，有居士婦，</s>
<s id="34:63">躬往請佛及比丘僧，</s>
<s id="34:64">然佛先已可一貧女，受其供養，</s>
<s id="34:65">此女已得阿那含道。</s>
<s id="34:66">時長者婦，自以財富，</s>
<s id="34:67">輕忽貧者，嫌佛世尊先受其請，便復言曰：</s>
<s id="34:68">『世尊云何不受我供，乃先應彼乞人請也？』</s>
<s id="34:69">以其惡言，輕忽賢聖，</s>
<s id="34:70">從是以來，五百世中， 恒生貧賤乞匃之家。</s>
<s id="34:71">由其彼日供養如來及於眾僧，敬心歡喜，</s>
<s id="34:72">今值佛世，</s>
<s id="34:73">出家受記，</s>
<s id="34:74">合國欽仰。」</s>
<s id="34:75">爾時眾會，聞佛說此已，皆大歡喜。</s>
<s id="34:76">國王臣民，聞此貧女奉上一燈受記作佛，皆發欽仰，</s>
<s id="34:77">並各施與上妙衣服，四事無乏。</s>
<s id="34:78">合國男女，尊卑大小，競共設作諸香油燈，</s>
<s id="34:79">持詣祇洹，供養於佛。</s>
<s id="34:80">眾人猥多，燈滿祇洹，諸樹林中，</s>
<s id="34:81">四匝彌滿，猶如眾星列在空中，日日如是，</s>
<s id="34:82">經於七夜。</s>
<s id="34:83">爾時阿難，甚用歡喜，</s>
<s id="34:84">嗟歎如來若干德行，</s>
<s id="34:85">前白佛言：</s>
<s id="34:86">「不審，世尊！過去世中，作何善根，</s>
<s id="34:87">致斯無極燈供果報？」</s>
<s id="34:88">佛告阿難：</s>
<s id="34:89">「過去久遠二阿僧祇九十一劫， 此閻浮提，有大國王，名波塞奇，主此世界八萬四千諸小國土。</s>
<s id="34:90">王大夫人，生一太子，</s>
<s id="34:91">身紫金色， 三十二相、</s>
<s id="34:92">八十種好，</s>
<s id="34:93">當其頂上，有自然寶，眾相晃朗，</s>
<s id="34:94">光曜人目。</s>
<s id="34:95">即召相師，占相吉凶，</s>
<s id="34:96">因為作字。</s>
<s id="34:97">相師披看，</s>
<s id="34:98">見其奇妙，</s>
<s id="34:99">舉手唱言：『 善哉善哉！</s>
<s id="34:100">今此太子，於諸世間天人之中無與等者，</s>
<s id="34:101">若其在家，作轉輪聖王，</s>
<s id="34:102">若其出家，成自然佛。』</s>
<s id="34:103">相師白王：</s>
<s id="34:104">『太子生時，有何異事？』</s>
<s id="34:105">王答之言：『頂上明寶，自然隨出。』</s>
<s id="34:106">便為立字字勒那識祇，晉言寶髻。</s>
<s id="34:107">年漸長大，出家</s>
<s id="34:108">學道，得成為佛，</s>
<s id="34:109">教化人民，度者甚多。</s>
<s id="34:110">爾時父王，請佛及僧，三月供養。</s>
<s id="34:111">有一比丘，字阿梨蜜羅，晉言聖友，保三月中，作燈檀越，</s>
<s id="34:112">日日入城，</s>
<s id="34:113">詣諸長者居士人民，求索蘇油燈炷之具。</s>
<s id="34:114">時王有女，名曰牟尼，</s>
<s id="34:115">登於高樓，見此比丘日行入城，經營所須，心生敬重，</s>
<s id="34:116">遣人往問：</s>
<s id="34:117">『尊人恒爾勞苦，何所營理 ？』</s>
<s id="34:118">比丘報言：『 我今三月，與佛 及僧，作燈檀越，</s>
<s id="34:119">所以入城詣諸賢者，</s>
<s id="34:120">求索蘇油 燈炷之具，使還報命。』</s>
<s id="34:121">王女歡喜，</s>
<s id="34:122">又語聖友：</s>
<s id="34:123">『自今已往，莫復行乞，</s>
<s id="34:124">我當給汝作燈之具。』</s>
<s id="34:125">比丘可之。</s>
<s id="34:126">從是已後，常送蘇油 燈炷之具，</s>
<s id="34:127">詣於精舍。</s>
<s id="34:128">聖友比丘，日日經營，燃燈供養，</s>
<s id="34:129">發意廣濟誠心欵著。</s>
<s id="34:130">佛授其記：</s>
<s id="34:131">『汝於來世阿僧祇劫，</s>
<s id="34:132">當得作佛，</s>
<s id="34:133">名曰定光，十號具足。』</s>
<s id="34:134">王女牟尼，聞聖友比丘授記作佛，心自念言：</s>
<s id="34:135">『佛燈之物，悉是我有，</s>
<s id="34:136">比丘經營，今已得記，我獨不得。』 作是念已，</s>
<s id="34:137">往詣佛所，</s>
<s id="34:138">自陳所懷。</s>
<s id="34:139">佛復授記，</s>
<s id="34:140">告牟尼曰：『 汝於來世二阿僧祇九十一劫，當得作佛，</s>
<s id="34:141">名釋迦牟尼，十號具足。』</s>
<s id="34:142">於是王女，聞佛授記，</s>
<s id="34:143">歡喜發中，</s>
<s id="34:144">化成男子，重禮佛足，求為沙門。</s>
<s id="34:145">佛便聽之，</s>
<s id="34:146">精進勇猛，勤修不息。」</s>
<s id="34:147">佛告阿難：</s>
<s id="34:148">「爾時比丘阿梨蜜者，豈異人乎？ 乃往過去定光佛是。</s>
<s id="34:149">王女牟尼，豈異人乎？我身是也。</s>
<s id="34:150">因由昔日燈明布施，從是已來，無數劫中，天上世間受福自然，</s>
<s id="34:151">身體殊異超絕餘人，</s>
<s id="34:152">至今成佛，故受此諸燈明之報。」</s>
<s id="34:153">時諸大會聞佛所說，</s>
<s id="34:154">有得初果乃至四果，</s>
<s id="34:155">或種緣覺善根之者，</s>
<s id="34:156">有發無上正真道意。</s>
<s id="34:157">慧命阿難， 及諸眾會，咸共頂戴，踊躍奉行。</s>
<s id="34:158">賢愚經卷第三</s>
</p><p id="35">
<s id="35:1">（六六）婆世躓品第五十九(丹本為六十六)</s>
<s id="35:2">如是我聞：一時</s>
<s id="35:3">佛在羅閱祇耆闍崛山中。</s>
<s id="35:4">于時此國有豪富長者，名尸利躓，其家大富，七寶盈溢。</s>
<s id="35:5">其婦懷妊，</s>
<s id="35:6">月滿生男，形容嚴妙，世之少雙。</s>
<s id="35:7">父母喜慶，深用自幸，便請相師，令占吉凶。</s>
<s id="35:8">相師占已，</s>
<s id="35:9">語其二親：「 斯子福德，</s>
<s id="35:10">榮煥宗族。」</s>
<s id="35:11">長者益歡，情在無量，</s>
<s id="35:12">因復勸請，便為立字。</s>
<s id="35:13">相師問曰：</s>
<s id="35:14">「從有此兒，</s>
<s id="35:15">有何瑞應？」</s>
<s id="35:16">長者報曰：「 其母本來，訥口鈍辭，既懷此兒，談語巧妙，踰倍於常。」</s>
<s id="35:17">便為作字，號婆世躓。</s>
<s id="35:18">年歲已大，聰才邈群，</s>
<s id="35:19">與其等輩，遊行觀看，見那羅伎家，有一女子，面貌淨潔，暉容希偶，</s>
<s id="35:20">心便染著，欲得娉娶。</s>
<s id="35:21">歸啟父母：「 願為求索。」</s>
<s id="35:22">父母告言：「</s>
<s id="35:23">吾是貴姓，</s>
<s id="35:24">彼是凡賤，</s>
<s id="35:25">高卑非匹，</s>
<s id="35:26">如何為婚？」</s>
<s id="35:27">子情深愛，不能自釋，</s>
<s id="35:28">重更啟言：</s>
<s id="35:29">「莫問門戶，但論其身，幸垂顧愍，哀為我求。</s>
<s id="35:30">若不如志，便自殞命。」</s>
<s id="35:31">父母從之，遣人往求。</s>
<s id="35:32">彼家報言：</s>
<s id="35:33">「君是大姓，</s>
<s id="35:34">我是小人，素非疇偶，</s>
<s id="35:35">何緣得爾？」</s>
<s id="35:36">其兒慇懃，情猶不息，</s>
<s id="35:37">復更遣信，重從索之。</s>
<s id="35:38">彼家答言：</s>
<s id="35:39">「若能如我，習種種術，</s>
<s id="35:40">歌舞戲笑，悉令備知，及於王前，試使得中，然後乃當共作婚姻。 」</s>
<s id="35:41">兒惑其色，不恥鄙事，即詣彼家，學習戲藝；</s>
<s id="35:42">數時之間，皆已成就。</s>
<s id="35:43">是時國王，集諸那羅，</s>
<s id="35:44">上幢</s>
<s id="35:45">投窓，</s>
<s id="35:46">空中索走，如是種種眾多戲事。</s>
<s id="35:47">時長者子，亦往王邊，次應現伎，上索而走，</s>
<s id="35:48">索走既竟，</s>
<s id="35:49">王脫不見，復勅更上，</s>
<s id="35:50">奉命為之，氣力漸劣，</s>
<s id="35:51">中道欲墮，</s>
<s id="35:52">心中惶懅，無所歸依。</s>
<s id="35:53">尊者目連，陵虛至邊，而告之曰：</s>
<s id="35:54">「如卿今日，寧全身命，出家學道？</s>
<s id="35:55">為寧墮地，娶彼女耶？」</s>
<s id="35:56">尋報之言：「 願自存濟，不用女也。」</s>
<s id="35:57">目連即時，於虛空中，化作平地，</s>
<s id="35:58">其人見已，情怖便止，</s>
<s id="35:59">因地而下，得全身首。 既蒙安隱，喜不自勝，</s>
<s id="35:60">隨逐目連，往詣世尊，</s>
<s id="35:61">禮拜</s>
<s id="35:62">供養。</s>
<s id="35:63">佛於是時，廣說妙論，所謂論者，施論、</s>
<s id="35:64">戒論、</s>
<s id="35:65">生天之論，</s>
<s id="35:66">欲為不淨，</s>
<s id="35:67">出要最快，心意暢解，</s>
<s id="35:68">便得初果。</s>
<s id="35:69">因復白佛：「 願得出家，奉修正法。」</s>
<s id="35:70">世尊聽之，</s>
<s id="35:71">鬚髮自落，</s>
<s id="35:72">法衣在身，便成沙門。</s>
<s id="35:73">比丘專精禪思，遵修正業，諸漏得盡，成阿羅漢。</s>
<s id="35:74">慧命阿難，前白佛言：</s>
<s id="35:75">「婆世躓沙門，往昔之時，與彼女子，</s>
<s id="35:76">有何因緣，心染惑著，幾致危沒？</s>
<s id="35:77">復共目連，造何善因，今蒙其恩，而獲寧濟？</s>
<s id="35:78">復何因緣，自致應真？」</s>
<s id="35:79">佛告阿難：</s>
<s id="35:80">「乃往過去無量之劫，</s>
<s id="35:81">波羅㮈國，有大長者，初生一子，端正無比。</s>
<s id="35:82">當于是時，其家有人，從海中來，</s>
<s id="35:83">齎一鳥卵，用奉長者。</s>
<s id="35:84">長者納受，</s>
<s id="35:85">經少時間，其卵便剖，</s>
<s id="35:86">出一鳥鶵，毛羽光潤。</s>
<s id="35:87">長者愛之，與子使弄，</s>
<s id="35:88">漸漸長大，互相懷念。</s>
<s id="35:89">時長者子，騎鳥背上，鳥便擔飛，處處遊觀，</s>
<s id="35:90">情既滿厭，還歸其舍，</s>
<s id="35:91">日日如是。</s>
<s id="35:92">經歷多時，</s>
<s id="35:93">其長者子，聞他國王作那羅戲，</s>
<s id="35:94">便乘斯鳥，往至彼間，</s>
<s id="35:95">來下觀看，鳥住樹上。</s>
<s id="35:96">偶見王女，</s>
<s id="35:97">情便染愛。</s>
<s id="35:98">其時遣信，騰說情狀，王女然可，</s>
<s id="35:99">便與共交。 作事不密，</s>
<s id="35:100">為王所知，遣人推捕，尋時獲得，縛束其身，而當斬戮。</s>
<s id="35:101">長者子言：</s>
<s id="35:102">『諸君何為，勞力殺我？</s>
<s id="35:103">聽我上樹自投而死。』</s>
<s id="35:104">諸人聽許，</s>
<s id="35:105">便起攀枝而上，</s>
<s id="35:106">乘騎其鳥，翔虛而去。 因此鳥故，得延壽命。」</s>
<s id="35:107">佛告阿難：「 彼時長者子，今婆世躓是。</s>
<s id="35:108">爾時王女者，今伎家女是。</s>
<s id="35:109">爾時鳥者，則目連是。</s>
<s id="35:110">過去世時，惑色致困，由鳥得濟；</s>
<s id="35:111">今復貪色，垂當死亡，由目連故，致得安隱。</s>
<s id="35:112">其婆世躓，所說聰辯，成無漏者，</s>
<s id="35:113">乃往過去，波羅㮈國，有一居士，見辟支佛，來從乞飯。</s>
<s id="35:114">居士即時，以食施與，</s>
<s id="35:115">因復勸請，令說經法。</s>
<s id="35:116">其辟支佛，辭云不能，</s>
<s id="35:117">擲鉢虛空，騰踊而逝。</s>
<s id="35:118">居士念曰：</s>
<s id="35:119">『斯人神力，變化無方，</s>
<s id="35:120">然其不能敷宣道化； 願我後生，遭值聖尊，</s>
<s id="35:121">勝於此士，巨億萬倍，演散法義，無窮無盡，</s>
<s id="35:122">令我身者，亦獲果證。』</s>
<s id="35:123">由此因緣，今世聰明，逮羅漢果。」</s>
<s id="35:124">佛說是時，</s>
<s id="35:125">莫不歡喜，</s>
<s id="35:126">有得須陀洹、</s>
<s id="35:127">斯陀含、</s>
<s id="35:128">阿那含、</s>
<s id="35:129">阿羅漢者，</s>
<s id="35:130">有種緣覺善根者，</s>
<s id="35:131">發菩薩心者，</s>
<s id="35:132">皆信佛語，頂戴奉行。</s>
</p><p id="36">
<s id="36:1">（五三）檀膩䩭品第四十六(丹本為五十二)</s>
</p><p id="37">
<s id="37:1">如是我聞：一時</s>
</p><p id="38">
<s id="38:1">佛在舍衛國祇樹給孤獨園。</s>
</p><p id="39">
<s id="39:1">爾時國內，有婆羅門賓頭盧埵闍，</s>
</p><p id="40">
<s id="40:1">其婦醜惡，兩眼復青，</s>
</p><p id="41">
<s id="41:1">純有七女，無有男兒， 家自貧困，諸女亦窮。</s>
</p><p id="42">
<s id="42:1">婦性弊惡，恒罵其夫， 女等更互來求所須， 比未稱給，瞋目啼哭。 其七女夫臻集其舍， 承待供給，恐失其意，</s>
</p><p id="43">
<s id="43:1">田有熟穀，</s>
<s id="43:2">未見踐治，</s>
</p><p id="44">
<s id="44:1">從他借牛，</s>
<s id="44:2">將往踐之，守牛不謹，於澤亡失。</s>
</p><p id="45">
<s id="45:1">時婆羅門，坐自思惟：</s>
</p><p id="46">
<s id="46:1">「我種何罪，</s>
<s id="46:2">酸毒兼至？</s>
</p><p id="47">
<s id="47:1">內為惡婦所罵，七女所切， 女夫來集，無以承當，</s>
</p><p id="48">
<s id="48:1">復失他牛，不知所在。」</s>
</p><p id="49">
<s id="49:1">廣行推覓，形疲心勞，愁悶惱悸，</s>
</p><p id="50">
<s id="50:1">偶到林中，值見如來坐於樹下，諸根寂定，靜然安樂。</s>
</p><p id="51">
<s id="51:1">時婆羅門，以杖拄頰，久住觀之， 便生此念：</s>
<s id="51:2">「瞿曇沙門，今最安樂，</s>
</p><p id="52">
<s id="52:1">無有惡婦罵詈鬪諍，</s>
<s id="52:2">諸女熬惱，貧女夫等，煩損愁苦，</s>
</p><p id="53">
<s id="53:1">又復無有田中熟穀，</s>
<s id="53:2">不借他牛，</s>
<s id="53:3">無有失憂。」</s>
</p><p id="54">
<s id="54:1">佛知其心，</s>
<s id="54:2">便語之曰：</s>
</p><p id="55">
<s id="55:1">「如汝所念，</s>
<s id="55:2">如我今者，靜無眾患，</s>
</p><p id="56">
<s id="56:1">實無惡婦呪詛罵詈，</s>
</p><p id="57">
<s id="57:1">無有七女熬惱於我，</s>
</p><p id="58">
<s id="58:1">亦無女夫競集我家，</s>
</p><p id="59">
<s id="59:1">亦復不憂田中熟穀，</s>
</p><p id="60">
<s id="60:1">不借他牛，無有亡憂。」</s>
</p><p id="61">
<s id="61:1">佛告之曰：「欲出家不？」 即白佛言：</s>
<s id="61:2">「如我今者觀家如塚，</s>
</p><p id="62">
<s id="62:1">婦女眾緣如處怨賊，</s>
</p><p id="63">
<s id="63:1">世尊慈愍，聽出家者，甚適鄙願。」</s>
</p><p id="64">
<s id="64:1">佛即告曰：「善來比丘！」</s>
</p><p id="65">
<s id="65:1">鬚髮自落，身所著衣，變成袈裟。</s>
</p><p id="66">
<s id="66:1">佛為說法，</s>
<s id="66:2">即於坐處諸垢永盡，成阿羅漢。</s>
</p><p id="67">
<s id="67:1">阿難聞之，歎言：「善哉！</s>
<s id="67:2">如來權導實難思議。</s>
</p><p id="68">
<s id="68:1">此婆羅門，宿種何慶，得離眾患，</s>
<s id="68:2">獲茲善利？ 猶如淨[(畾/且)*毛]易染為色。」</s>
</p><p id="69">
<s id="69:1">佛告阿難：</s>
</p><p id="70">
<s id="70:1">「此婆羅門，非但今日蒙我恩澤離苦獲安；</s>
</p><p id="71">
<s id="71:1">過去世時，亦賴我恩，免眾厄難，復獲安快。」</s>
</p><p id="72">
<s id="72:1">阿難白佛： 「不審，世尊！ 過去世時，云何免救令其脫苦？」</s>
</p><p id="73">
<s id="73:1">佛告阿難： 「諦聽諦聽！善思念之，吾當為汝廣分別說。」</s>
</p><p id="74">
<s id="74:1">阿難白佛：「諾！當善聽！」</s>
</p><p id="75">
<s id="75:1">佛告阿難：</s>
</p><p id="76">
<s id="76:1">「乃往過去阿僧祇劫，</s>
</p><p id="77">
<s id="77:1">有大國王，名阿波羅提目佉，</s>
</p><p id="78">
<s id="78:1">晉言端正，治以道化，不抂民物。</s>
</p><p id="79">
<s id="79:1">時王國中，有婆羅門，名檀膩䩭，</s>
</p><p id="80">
<s id="80:1">家理空貧，食不充口，</s>
</p><p id="81">
<s id="81:1">少有熟穀，不能治之，</s>
</p><p id="82">
<s id="82:1">從他借牛，</s>
<s id="82:2">將往踐治。</s>
</p><p id="83">
<s id="83:1">踐穀已竟，驅牛還主。</s>
</p><p id="84">
<s id="84:1">驅到他門，</s>
<s id="84:2">忘不囑付，於是還歸。 牛主雖見，謂用未竟，復不收攝。 二家相棄，</s>
<s id="84:3">遂失其牛。</s>
</p><p id="85">
<s id="85:1">後往從索，</s>
<s id="85:2">言已還汝，</s>
</p><p id="86">
<s id="86:1">共相詆謾。</s>
</p><p id="87">
<s id="87:1">爾時牛主，將檀膩䩭，詣王債牛。</s>
</p><p id="88">
<s id="88:1">適出到外，值見王家牧馬之人，</s>
</p><p id="89">
<s id="89:1">時馬逸走，喚檀膩䩭為我遮馬。</s>
</p><p id="90">
<s id="90:1">時檀膩䩭，下手得石， 持用擲之，值脚即折；</s>
</p><p id="91">
<s id="91:1">馬吏復捉，</s>
<s id="91:2">亦共詣王。 便與眾人，共將詣王。</s>
</p><p id="92">
<s id="92:1">次行到水，不知渡處，</s>
</p><p id="93">
<s id="93:1">值一木工，口銜斵斤，褰衣垂越。</s>
</p><p id="94">
<s id="94:1">時檀膩䩭，問彼人曰： 『何處可渡？』</s>
</p><p id="95">
<s id="95:1">應聲答處，其口開已，斵斤墮水，求覓不得；</s>
</p><p id="96">
<s id="96:1">復來捉之，</s>
<s id="96:2">共將詣王。</s>
</p><p id="97">
<s id="97:1">時檀膩䩭，為諸債主，所見催逼，</s>
</p><p id="98">
<s id="98:1">加復飢渴，便於道次，從沽酒家，</s>
<s id="98:2">乞少白酒，</s>
<s id="98:3">上床飲之， 不意被下有小兒臥，壓兒腹潰。</s>
</p><p id="99">
<s id="99:1">爾時兒母，復捉不放： 『汝之無道，枉殺我兒。』</s>
</p><p id="100">
<s id="100:1">並共持著，將詣王宮。</s>
<s id="100:2">{到一牆邊，內自思惟：『我之不幸，眾過橫集，若至王所，儻能殺我；我今逃走，或可得脫。』}</s>
</p><p id="101">
<s id="101:1">{作是念已，自跳躑牆，}</s>
</p><p id="102">
<s id="102:1">{下有織公，墮上即死。 時織公兒，復捉得之，}</s>
</p><p id="103">
<s id="103:1">次復前行，見有一雉住在樹上，</s>
</p><p id="104">
<s id="104:1">遙問之曰：『汝檀膩䩭！今欲那去？』</s>
</p><p id="105">
<s id="105:1">即以上緣向雉說之，</s>
</p><p id="106">
<s id="106:1">雉復報言：『汝到彼所，為我白王，</s>
</p><p id="107">
<s id="107:1">我在餘樹，鳴聲不快，</s>
</p><p id="108">
<s id="108:1">若在此樹，鳴聲哀好。</s>
</p><p id="109">
<s id="109:1">何緣乃爾？ 汝若見王，為我問之。』</s>
</p><p id="110">
<s id="110:1">次見毒蛇，</s>
<s id="110:2">蛇復問之： 『汝檀膩䩭！今欲何至？』 即以上事，具向蛇說。</s>
</p><p id="111">
<s id="111:1">蛇復報言：『汝到王所，為我白王，</s>
</p><p id="112">
<s id="112:1">我常晨朝，初出穴時，身體柔軟，無有眾痛，</s>
</p><p id="113">
<s id="113:1">暮還入時，身麤強痛，礙孔難前。』</s>
</p><p id="114">
<s id="114:1">時檀膩䩭，亦受其囑。</s>
</p><p id="115">
<s id="115:1">復見母人，</s>
<s id="115:2">而問之言： 『汝欲何趣？』 復以上事，盡向說之。</s>
</p><p id="116">
<s id="116:1">母人告曰：『汝到王所，為我白王，</s>
</p><p id="117">
<s id="117:1">不知何故，我向夫家，思父母舍， 父母舍住，思念夫家。』</s>
</p><p id="118">
<s id="118:1">亦受其囑。</s>
</p><p id="119">
<s id="119:1">時諸債主，咸共圍守，將至王前。</s>
</p><p id="120">
<s id="120:1">爾時牛主，前白王言： 『此人借我牛去，我從索牛，不肯償我。』</s>
</p><p id="121">
<s id="121:1">王問之曰：</s>
<s id="121:2">『何不還牛？』</s>
</p><p id="122">
<s id="122:1">檀膩䩭曰：『我實貧困，熟穀在田， 彼有恩意，以牛借我， 我用踐訖，驅還歸主，</s>
<s id="122:2">主亦見之，雖不口付，</s>
<s id="122:3">牛在其門， 我空歸家，不知彼牛竟云何失？』</s>
</p><p id="123">
<s id="123:1">王語</s>
<s id="123:2">彼人：『卿等二人，俱為不是，</s>
</p><p id="124">
<s id="124:1">由檀膩䩭口不付，</s>
<s id="124:2">汝當截其舌， 由卿見牛不自收攝，當挑汝眼。』</s>
</p><p id="125">
<s id="125:1">彼人白王： 『請棄此牛，不樂剜眼、截他舌也。』 即聽和解。</s>
</p><p id="126">
<s id="126:1">馬吏復言：『彼之無道，折我馬脚。』</s>
</p><p id="127">
<s id="127:1">王便為問檀膩䩭言：『此王家馬，汝何以輙打折其脚？』</s>
</p><p id="128">
<s id="128:1">跪白王言：『債主將我，從道而來， 彼人喚我，令遮王馬，</s>
</p><p id="129">
<s id="129:1">馬奔叵御，下手得石捉而擲之， 誤折馬脚，非故爾也。』</s>
</p><p id="130">
<s id="130:1">王語馬吏：『由汝喚他，當截汝舌；</s>
</p><p id="131">
<s id="131:1">由彼打馬，當截其手。』</s>
</p><p id="132">
<s id="132:1">馬吏白王：『自當備馬，勿得行刑。』各共和解。</s>
</p><p id="133">
<s id="133:1">木工復前云：『檀膩䩭失我斵斤。』</s>
</p><p id="134">
<s id="134:1">王即問言：『汝復何以失他斵斤？』 跪白王言：『我問渡處， 彼便答我，口中斵斤失墮渠水， 求覓不得，實不故爾。』</s>
</p><p id="135">
<s id="135:1">王語木工：『由喚汝故，當截其舌， 擔物之法，禮當用手， 由卿口銜致使墮水，今當打汝前兩齒折。』</s>
</p><p id="136">
<s id="136:1">木工聞是，前白王言：『寧棄斵斤，莫行此罰。』各共和解。</s>
</p><p id="137">
<s id="137:1">時酒家母，復牽白王。</s>
</p><p id="138">
<s id="138:1">王問檀膩䩭：『何以乃爾抂殺他兒？』</s>
</p><p id="139">
<s id="139:1">跪白王言：『債主逼我，加復飢渴，彼乞少酒， 上床飲之，不意被下有臥小兒。 飲酒已訖，兒已命終，</s>
<s id="139:2">非臣所樂。 唯願大王！當見恕察。』</s>
</p><p id="140">
<s id="140:1">王告母人：『汝舍沽酒，眾客猥多， 何以臥兒置於坐處，覆令不現？ 汝今二人，俱有過罪。</s>
</p><p id="141">
<s id="141:1">汝兒已死，以檀膩䩭，與汝作婿， 令還有兒，乃放使去。』</s>
</p><p id="142">
<s id="142:1">爾時母人，便叩頭曰： 『我兒已死，聽各和解， 我不用此餓婆羅門用作夫也。』 於是各了自得和解。</s>
</p><p id="143">
<s id="143:1">時織工兒，復前白王： 『此人狂暴，躡殺我公。』</s>
</p><p id="144">
<s id="144:1">王問言曰：『汝以何故，抂殺他父？』</s>
</p><p id="145">
<s id="145:1">檀膩䩭曰：『眾債逼我，我甚惶怖，</s>
</p><p id="146">
<s id="146:1">趒牆逃走，偶墮其上，實非所樂。』</s>
</p><p id="147">
<s id="147:1">王語彼人：『二俱不是， 卿父已死，以檀膩䩭，與汝作公。』</s>
</p><p id="148">
<s id="148:1">其人白王：『父已死了，我終不用此婆羅門以為父也。』</s>
<s id="148:2">聽各共解，王便聽之。</s>
</p><p id="149">
<s id="149:1">時檀膩䩭，身事都了，欣踊無量，故在王前。</s>
</p><p id="150">
<s id="150:1">見二母人，共諍一兒，詣王相言。</s>
</p><p id="151">
<s id="151:1">時王明黠，以智權計，語二母言：</s>
</p><p id="152">
<s id="152:1">『今唯一兒，二母召之，</s>
</p><p id="153">
<s id="153:1">聽汝二人，各挽一手，</s>
</p><p id="154">
<s id="154:1">誰能得者，即是其兒。』</s>
</p><p id="155">
<s id="155:1">其非母者，於兒無慈， 盡力頓牽，不恐傷損；</s>
</p><p id="156">
<s id="156:1">所生母者，於兒慈深， 隨從愛護，不忍抴挽。</s>
</p><p id="157">
<s id="157:1">王鑒真偽，語出力者： 『實非汝子，強挽他兒，今於王前，道汝事實。』</s>
</p><p id="158">
<s id="158:1">即向王首：『我審虛妄，抂名他兒。 大王聰聖！幸恕虛過。』</s>
<s id="158:2">兒還其母，各爾放去。</s>
</p><p id="159">
<s id="159:1">復有二人，共諍白[(畾/且)*毛]，</s>
</p><p id="160">
<s id="160:1">詣王紛紜，王復以智，如上斷之。</s>
</p><p id="161">
<s id="161:1">時檀膩䩭，便白王言：</s>
</p><p id="162">
<s id="162:1">『此諸債主，將我來時，</s>
<s id="162:2">於彼道邊，有一毒蛇， 慇懃倩我，寄意白王：</s>
</p><p id="163">
<s id="163:1">「不知何故，從穴出時，柔軟便易，</s>
</p><p id="164">
<s id="164:1">還入穴時，妨礙苦痛，我不自知何緣有是？」』</s>
</p><p id="165">
<s id="165:1">王答之言：『所以然者，從穴出時，無有眾惱，心情和柔，身亦如是。</s>
</p><p id="166">
<s id="166:1">蛇由在外，鳥獸諸事，觸嬈其身，</s>
</p><p id="167">
<s id="167:1">瞋恚隆盛，身便麤大，是以入時，礙穴難前。</s>
</p><p id="168">
<s id="168:1">卿可語之：「若汝在外，持心不瞋，如初出時則無此患。」』</s>
</p><p id="169">
<s id="169:1">復白王言：</s>
<s id="169:2">『道見女人，倩我白王： 「我在夫家，念父母舍， 若在父舍，復念夫家，不知所以何緣乃爾？」』</s>
</p><p id="170">
<s id="170:1">王復答言：『卿可語之： 「由汝邪心，於父母舍更畜傍婿，</s>
<s id="170:2">汝在夫家念彼傍人； 至彼小厭，</s>
<s id="170:3">還念正婿，是以爾耳。」</s>
</p><p id="171">
<s id="171:1">卿可語之：「汝若持心，捨邪就正，則無此患。」』</s>
</p><p id="172">
<s id="172:1">又白王言：『道邊樹上，見有一雉，倩我白王：</s>
<s id="172:2">「我在餘樹，鳴聲不好， 若在此樹，鳴聲哀和，不知其故何緣如是？」』</s>
</p><p id="173">
<s id="173:1">王告彼人：『所以爾者，由彼樹下有大釜金， 是以於上，鳴聲哀好；</s>
</p><p id="174">
<s id="174:1">餘處無金，是以住上，音聲不好。』</s>
</p><p id="175">
<s id="175:1">王告檀膩䩭：『卿之多過，吾已釋汝，</s>
</p><p id="176">
<s id="176:1">汝家貧窮困苦理極， 樹下釜金，應是我有，就用與汝，卿可掘取。』</s>
</p><p id="177">
<s id="177:1">奉受王教，一一答報。</s>
</p><p id="178">
<s id="178:1">掘取彼金，貿易田業， 一切所須，皆無乏少，</s>
</p><p id="179">
<s id="179:1">便為富人，盡世快樂。」</s>
</p><p id="180">
<s id="180:1">佛告阿難： 「爾時大王，阿婆羅提目佉者，豈異人乎？</s>
</p><p id="181">
<s id="181:1">我身是也。</s>
</p><p id="182">
<s id="182:1">爾時婆羅門檀膩䩭者，今婆羅門賓頭盧埵闍是。</s>
</p><p id="183">
<s id="183:1">我往昔時，免其眾厄，</s>
</p><p id="184">
<s id="184:1">施以珍寶，令其快樂；</s>
</p><p id="185">
<s id="185:1">吾今成佛，復拔彼苦，</s>
<s id="185:2">施以無盡法藏寶財。」</s>
</p><p id="186">
<s id="186:1">尊者阿難，及諸眾會，聞佛所說，歡喜奉行。</s>
</p><p id="187">
<s id="187:1">賢愚經卷第十一</s>
</p><p id="188">
<s id="188:1">（五四）師質子摩頭羅世質品第四十七(丹本為五十四)</s>
<s id="188:2">如是我聞：一時</s>
<s id="188:3">佛在舍衛國祇樹給孤獨園。</s>
<s id="188:4">爾時國中，有一婆羅門，字曰師質，</s>
<s id="188:5">居家大富，</s>
<s id="188:6">無有子息，</s>
<s id="188:7">詣六師所，</s>
<s id="188:8">問其因緣。</s>
<s id="188:9">六師答言：「汝相無兒。」</s>
<s id="188:10">爾時師質便還歸家，</s>
<s id="188:11">著垢膩衣，</s>
<s id="188:12">愁思不樂，</s>
<s id="188:13">而自念言：</s>
<s id="188:14">「我無子息，</s>
<s id="188:15">一旦命終，</s>
<s id="188:16">居家財物，當入國王。」</s>
<s id="188:17">思惟是已，</s>
<s id="188:18">益增愁惱。</s>
<s id="188:19">婆羅門婦，與一比丘尼共為知識。</s>
<s id="188:20">時比丘尼，值到其舍，</s>
<s id="188:21">見其夫主，憂愁燋悴，</s>
<s id="188:22">便問之言：「汝夫何故，</s>
<s id="188:23">愁悴如是？」</s>
<s id="188:24">婆羅門婦，即答之曰：</s>
<s id="188:25">「家無子姓，</s>
<s id="188:26">往問六師，</s>
<s id="188:27">六師占相云當無兒。 以是之故，</s>
<s id="188:28">愁憂不樂。」</s>
<s id="188:29">時比丘尼，復語之言：</s>
<s id="188:30">「六師之徒，非一切智，</s>
<s id="188:31">何能知人業行因緣？</s>
<s id="188:32">如來在世，</s>
<s id="188:33">明達諸法，</s>
<s id="188:34">過去未來，無所障礙，</s>
<s id="188:35">可往問之，必足了知。」</s>
<s id="188:36">比丘尼去後，</s>
<s id="188:37">婦便白夫如向所聞。</s>
<s id="188:38">時夫聞已， 心便開悟，</s>
<s id="188:39">更著新衣，</s>
<s id="188:40">往詣佛所，</s>
<s id="188:41">稽首佛足，</s>
<s id="188:42">而白佛言： 「我之相命，當有兒不？」</s>
<s id="188:43">世尊告曰：「汝當有兒，</s>
<s id="188:44">福德具足，</s>
<s id="188:45">生長已大當樂出家。」</s>
<s id="188:46">婆羅門聞</s>
<s id="188:47">歡喜無量，</s>
<s id="188:48">而作是言：「但使有兒，學道何苦？」</s>
<s id="188:49">時因請佛及比丘僧，明日舍食，</s>
<s id="188:50">是時世尊默然許之。</s>
<s id="188:51">明日時到，</s>
<s id="188:52">佛與眾僧，往詣其家，</s>
<s id="188:53">眾坐已定，</s>
<s id="188:54">婆羅門夫婦齊心同志，</s>
<s id="188:55">敬奉飲食。</s>
<s id="188:56">眾會食竟，</s>
<s id="188:57">佛及眾僧，還歸所止，</s>
<s id="188:58">路由一澤，</s>
<s id="188:59">中有泉水，甚為清美，</s>
<s id="188:60">佛與比丘僧，便住休息。</s>
<s id="188:61">諸比丘眾，各各洗鉢，</s>
<s id="188:62">有一獼猴，來從</s>
<s id="188:63">阿難，求索其鉢，</s>
<s id="188:64">阿難恐破，不欲與之。</s>
<s id="188:65">佛告阿難：「速與勿憂。」</s>
<s id="188:66">奉教便與。</s>
<s id="188:67">獼猴得鉢， 持至蜜樹，</s>
<s id="188:68">盛滿鉢來，</s>
<s id="188:69">奉上世尊。</s>
<s id="188:70">世尊告曰：「去中不淨。」</s>
<s id="188:71">獼猴即時，拾去蜂蟲，極令潔淨。</s>
<s id="188:72">佛便告言：「以水和之。」</s>
<s id="188:73">如語著水，和調已竟，</s>
<s id="188:74">奉授世尊。</s>
<s id="188:75">世尊受已，</s>
<s id="188:76">分布與僧，咸共飲之，</s>
<s id="188:77">皆悉周遍。</s>
<s id="188:78">獼猴歡喜，</s>
<s id="188:79">騰躍起舞，</s>
<s id="188:80">墮大坑中，</s>
<s id="188:81">即便命終，</s>
<s id="188:82">魂識受胎於師質家。</s>
<s id="188:83">時師質婦，便覺有娠，</s>
<s id="188:84">日月已足，</s>
<s id="188:85">生一男兒，面首端正，世之少雙。</s>
<s id="188:86">當生之時，家內器物，</s>
<s id="188:87">自然滿蜜，</s>
<s id="188:88">師質夫婦，喜不自勝。</s>
<s id="188:89">請諸相師，占其吉凶。</s>
<s id="188:90">相師占訖，而告之言：</s>
<s id="188:91">「此兒有德，甚善無比。」</s>
<s id="188:92">因為作字，字摩頭羅瑟質，晉言蜜勝，</s>
<s id="188:93">以其初生之日蜜為瑞應，</s>
<s id="188:94">故因名焉。</s>
<s id="188:95">兒年已大，</s>
<s id="188:96">求索出家，</s>
<s id="188:97">父母戀惜不肯放之，</s>
<s id="188:98">兒復慇懃白其父母：</s>
<s id="188:99">「若必違遮不從我願，</s>
<s id="188:100">當取命終，不能處俗。」</s>
<s id="188:101">父母議言：</s>
<s id="188:102">「昔日世尊，已豫記之，云當出家。</s>
<s id="188:103">今若固留，</s>
<s id="188:104">或能取死，就當聽之。」</s>
<s id="188:105">共議已決，</s>
<s id="188:106">而告兒言：「隨汝所志。」</s>
<s id="188:107">兒大欣踊</s>
<s id="188:108">往到佛所，</s>
<s id="188:109">稽首作禮</s>
<s id="188:110">求索出家，</s>
<s id="188:111">世尊告言：「善來比丘！」</s>
<s id="188:112">鬚髮自墮，</s>
<s id="188:113">法衣在身，便成沙門，</s>
<s id="188:114">因為廣說四諦妙法種種諸理，</s>
<s id="188:115">心開結盡，</s>
<s id="188:116">得阿羅漢。</s>
<s id="188:117">每與諸比丘，人間遊化，</s>
<s id="188:118">若渴乏時，擲鉢空中，</s>
<s id="188:119">自然滿蜜，</s>
<s id="188:120">眾人共飲，咸蒙充足。</s>
<s id="188:121">是時阿難白佛言：</s>
<s id="188:122">「世尊！摩頭羅瑟質，積何功德，</s>
<s id="188:123">出家未久，</s>
<s id="188:124">獲得應真，意有所須，隨意而得？」</s>
<s id="188:125">佛告阿難：</s>
<s id="188:126">「汝憶往日受師質請不？」[ 答言：「憶之。」]</s>
<s id="188:127">佛言：「阿難！於彼食還，</s>
<s id="188:128">至空澤中，</s>
<s id="188:129">時有獼猴從汝索鉢，</s>
<s id="188:130">盛蜜施佛，佛為受之，</s>
<s id="188:131">欣悅起舞，</s>
<s id="188:132">墮坑即死， 汝復憶不？」</s>
<s id="188:133">答言：「憶之。」</s>
<s id="188:134">佛語阿難： 「彼獼猴者，今摩頭羅瑟質是，</s>
<s id="188:135">由其見佛歡喜</s>
<s id="188:136">施蜜，</s>
<s id="188:137">得生彼家，</s>
<s id="188:138">姿貌端正，</s>
<s id="188:139">出家學道，</s>
<s id="188:140">速成無漏。」</s>
<s id="188:141">阿難長跪，</s>
<s id="188:142">重白佛言：</s>
<s id="188:143">「復有何緣，</s>
<s id="188:144">生獼猴中？」</s>
<s id="188:145">佛告阿難：</s>
<s id="188:146">「乃往過去，迦葉佛時，有年少比丘，見他沙門跳渡渠水而作是言：</s>
<s id="188:147">『彼人飄疾熟似獼猴。』</s>
<s id="188:148">彼時沙門聞是語已，</s>
<s id="188:149">便問之曰：</s>
<s id="188:150">『汝識我不？』</s>
<s id="188:151">答言：『識汝。汝是迦葉佛時沙門，</s>
<s id="188:152">何以不識也？』</s>
<s id="188:153">時彼沙門，復語之言：</s>
<s id="188:154">『汝莫呼我假名沙門，</s>
<s id="188:155">沙門諸果，我悉備辦。』</s>
<s id="188:156">年少聞已，</s>
<s id="188:157">毛衣皆竪，</s>
<s id="188:158">五體投地，</s>
<s id="188:159">求哀懺悔，</s>
<s id="188:160">由悔過故，</s>
<s id="188:161">不墮地獄；</s>
<s id="188:162">形呰羅漢，</s>
<s id="188:163">故致五百世中恒作獼猴。</s>
<s id="188:164">由前出家</s>
<s id="188:165">持禁戒故，</s>
<s id="188:166">今得見我，</s>
<s id="188:167">沐浴清化，得盡諸苦。」</s>
<s id="188:168">佛告阿難：「爾時年少比丘，今摩頭羅瑟質是。」</s>
<s id="188:169">爾時阿難及諸大眾，聞佛所說，悲喜交懷，咸作是語：</s>
<s id="188:170">「身口意業，不可不護，</s>
<s id="188:171">緣是比丘不能護口，獲報如是。」</s>
<s id="188:172">佛告阿難：</s>
<s id="188:173">「如汝所言。」</s>
<s id="188:174">因為四眾，廣說諸法， 淨身口意，</s>
<s id="188:175">心垢除淨，</s>
<s id="188:176">各得道迹，</s>
<s id="188:177">有得須陀洹、斯陀含、阿那含、阿羅漢，</s>
<s id="188:178">有發無上正真道意，</s>
<s id="188:179">或有住於不退地者。</s>
<s id="188:180">眾會聞法，咸共歡喜，頂戴奉行。</s>
</p></text>