<?xml version="1.0" encoding="utf-8"?>
<text><p id="1">
<s id="1:1">（三）二梵志受齋品第三</s>
</p><p id="2">
<s id="2:1">如是我聞： 一時</s>
<s id="2:2">佛在舍衛國祇樹給孤獨園。</s>
</p><p id="3">
<s id="3:1">爾時初夜</s>
<s id="3:2">有二天， 來詣於佛所，</s>
<s id="3:3">天人身光，照曜祇桓，皆如金色。</s>
</p><p id="4">
<s id="4:1">佛便隨宜，演暢妙法；</s>
<s id="4:2">心意開悟，</s>
<s id="4:3">俱得道迹，</s>
<s id="4:4">頭面禮佛，</s>
<s id="4:5">還歸天上。</s>
</p><p id="5">
<s id="5:1">明日清朝，</s>
<s id="5:2">阿難白佛：</s>
<s id="5:3">「昨夜二天，</s>
<s id="5:4">來覲世尊，</s>
<s id="5:5">威相昞著，淨光赫奕。</s>
</p><p id="6">
<s id="6:1">昔種何德，獲斯妙果？」</s>
</p><p id="7">
<s id="7:1">佛告阿難：</s>
<s id="7:2">「迦葉如來滅度之後，</s>
<s id="7:3">遺法垂末，</s>
<s id="7:4">有二婆羅門，受持八齋，</s>
<s id="7:5">其一人者，</s>
<s id="7:6">求願生天；</s>
<s id="7:7">其第二人，</s>
<s id="7:8">求作國王。</s>
</p><p id="8">
<s id="8:1">其第一人，還歸其家，</s>
<s id="8:2">婦呼共食。 夫答婦言：</s>
<s id="8:3">『向受佛齋，過中不食。』</s>
</p><p id="9">
<s id="9:1">婦復語曰：</s>
<s id="9:2">『君是梵志，</s>
<s id="9:3">自有戒法，</s>
<s id="9:4">何緣乃受異道之齋？</s>
</p><p id="10">
<s id="10:1">今若相違不共我飯，</s>
<s id="10:2">當以斯事語諸梵志，</s>
<s id="10:3">使驅擯汝不與會同。』</s>
</p><p id="11">
<s id="11:1">聞此語已，</s>
<s id="11:2">深懷恐怖，</s>
<s id="11:3">便與其婦，非時而食。</s>
</p><p id="12">
<s id="12:1">二人隨壽長短，各取命終。</s>
</p><p id="13">
<s id="13:1">願作王者，</s>
<s id="13:2">持齋完具，得生王家。</s>
</p><p id="14">
<s id="14:1">願生天者，</s>
<s id="14:2">由破齋故，乃生龍中。</s>
</p><p id="15">
<s id="15:1">時有一人，為王守園，</s>
<s id="15:2">日日奉送種種果蓏。</s>
</p><p id="16">
<s id="16:1">此人後時，</s>
<s id="16:2">於泉水中，得一異㮈，色香甚美，</s>
<s id="16:3">便作是念：</s>
<s id="16:4">『我每出入，常為門監所見前却，</s>
<s id="16:5">當以與之。』</s>
</p><p id="17">
<s id="17:1">如念即與。</s>
</p><p id="18">
<s id="18:1">門監受已，</s>
<s id="18:2">復自思惟：</s>
<s id="18:3">『我通事時，</s>
<s id="18:4">每為黃門之所抴縮，</s>
<s id="18:5">當以與之。』</s>
</p><p id="19">
<s id="19:1">便用斯㮈奉貢黃門。</s>
</p><p id="20">
<s id="20:1">黃門納竟轉上夫人。</s>
</p><p id="21">
<s id="21:1">夫人得㮈，復用獻王。</s>
</p><p id="22">
<s id="22:1">王食此㮈，</s>
<s id="22:2">甚覺甘美， 便問</s>
<s id="22:3">夫人：『從何處得？』</s>
</p><p id="23">
<s id="23:1">夫人即時如實而對，</s>
<s id="23:2">展轉相推，</s>
<s id="23:3">到于園監。</s>
</p><p id="24">
<s id="24:1">王復召喚而問之曰：</s>
<s id="24:2">『吾園之中有此美果，</s>
<s id="24:3">何不見奉，乃與他人？』</s>
</p><p id="25">
<s id="25:1">園監於是，本末自陳。</s>
</p><p id="26">
<s id="26:1">王復告言：『自今已後，常送斯㮈，</s>
<s id="26:2">莫令斷絕。』</s>
</p><p id="27">
<s id="27:1">園監啟曰：</s>
<s id="27:2">『此㮈無種，</s>
<s id="27:3">從泉中得，</s>
<s id="27:4">勅使常送，</s>
<s id="27:5">無由可辦。』</s>
</p><p id="28">
<s id="28:1">王復告言：『若不能得，</s>
<s id="28:2">當斬汝身。』</s>
</p><p id="29">
<s id="29:1">園監還出，</s>
<s id="29:2">至彼園中，</s>
<s id="29:3">憂愁懊惱，舉聲大哭。</s>
</p><p id="30">
<s id="30:1">時有一龍， 聞其哭音，</s>
<s id="30:2">變身為人，</s>
<s id="30:3">來問之言：『汝有何事，悲哭乃爾？』</s>
</p><p id="31">
<s id="31:1">是時園監具自宣說。</s>
</p><p id="32">
<s id="32:1">龍還入水，</s>
<s id="32:2">以多美果，著金盤上，</s>
<s id="32:3">用與此人，</s>
<s id="32:4">因告之言：『可持此果以奉汝王，并騰吾意。</s>
</p><p id="33">
<s id="33:1">云吾及王，</s>
<s id="33:2">本是親友，乃昔在世俱為梵志，</s>
<s id="33:3">共受八齋，</s>
<s id="33:4">各求所願。</s>
</p><p id="34">
<s id="34:1">汝戒完具，得為人王；</s>
<s id="34:2">吾戒不全，生於龍中。</s>
</p><p id="35">
<s id="35:1">今欲奉修齋法，求捨此身，</s>
<s id="35:2">願索八關齋法用遺於我，</s>
<s id="35:3">若其相違，吾覆汝國，用作大海。』</s>
</p><p id="36">
<s id="36:1">園監於是，奉果於王，</s>
<s id="36:2">因復說龍所囑之變。</s>
</p><p id="37">
<s id="37:1">王聞此已，甚用不樂。</s>
</p><p id="38">
<s id="38:1">所以者何？</s>
</p><p id="39">
<s id="39:1">時世無佛，</s>
<s id="39:2">法又滅盡，</s>
<s id="39:3">八關齋文今不可得，</s>
<s id="39:4">若不稱之，恐見危害。</s>
</p><p id="40">
<s id="40:1">惟念此理，</s>
<s id="40:2">是故愁悒。</s>
</p><p id="41">
<s id="41:1">王有大臣，最所敬重，王告臣曰：</s>
<s id="41:2">『神龍從我求索齋法，</s>
<s id="41:3">仰卿得之，當用寄與。』</s>
</p><p id="42">
<s id="42:1">大臣對言：『今世無法，</s>
<s id="42:2">云何可得？』</s>
</p><p id="43">
<s id="43:1">王又告曰：『汝今不獲，</s>
<s id="43:2">吾當殺卿。』</s>
</p><p id="44">
<s id="44:1">大臣聞此，甚懷惆悵，往至自舍。</s>
</p><p id="45">
<s id="45:1">此臣有父，年老耆舊，</s>
<s id="45:2">每從外來，和顏悅色，以慰父意。</s>
</p><p id="46">
<s id="46:1">當於是時，父見其子面色改常，即便問之：『何由乃爾？』</s>
</p><p id="47">
<s id="47:1">於時大臣，便向其父委曲自說。</s>
</p><p id="48">
<s id="48:1">其父答曰：</s>
<s id="48:2">『吾家堂柱，每現光明，</s>
<s id="48:3">試破看之，儻有異物？』</s>
</p><p id="49">
<s id="49:1">奉父言教，</s>
<s id="49:2">令他拕伐取而斬析，</s>
<s id="49:3">得經二卷，一是《十二因緣經》，</s>
<s id="49:4">二是《八關齋文》。</s>
</p><p id="50">
<s id="50:1">大臣即持奉上於王。</s>
</p><p id="51">
<s id="51:1">王得歡喜，不能自勝，</s>
<s id="51:2">便以此經，著金盤上，自送與龍。</s>
</p><p id="52">
<s id="52:1">龍獲此經，</s>
<s id="52:2">大用欣慶，便用好寶，贈遺於王；</s>
<s id="52:3">受持八齋，懃而奉行，</s>
<s id="52:4">命終之後，生於天宮。</s>
</p><p id="53">
<s id="53:1">人王亦復修奉齋法，</s>
<s id="53:2">壽盡生天，共同一處。</s>
</p><p id="54">
<s id="54:1">昨夜俱來，</s>
<s id="54:2">諮稟法化， 應時尋得須陀洹果，</s>
<s id="54:3">永息三塗，</s>
<s id="54:4">遊人天道，從是已往，畢得涅槃。」</s>
</p><p id="55">
<s id="55:1">佛說是時，一切眾會，歡喜奉行。</s>
</p><p id="56">
<s id="56:1">如是我聞：一時</s>
<s id="56:2">佛在舍衛國</s>
<s id="56:3">祇樹給孤獨園。</s>
</p><p id="57">
<s id="57:1">是時國中有大長者，生一男兒，</s>
<s id="57:2">面首端政，</s>
<s id="57:3">既生數日，</s>
<s id="57:4">復能言語，</s>
<s id="57:5">問其父母：「世尊在不？ 」</s>
<s id="57:6">答曰：「故在。 」</s>
<s id="57:7">復更問曰：「尊者舍利弗、阿難等，悉為在不？ 」</s>
<s id="57:8">答言：「悉在。」</s>
</p><p id="58">
<s id="58:1">父母見子生便能言，</s>
<s id="58:2">謂其非人，</s>
<s id="58:3">深怪所以，便往問佛。</s>
</p><p id="59">
<s id="59:1">佛言：「此兒有福，</s>
<s id="59:2">不足疑也。」</s>
</p><p id="60">
<s id="60:1">父母歡喜，</s>
<s id="60:2">還歸其家。</s>
</p><p id="61">
<s id="61:1">兒又啟曰：「唯願二親！為我請佛及比丘僧。」</s>
</p><p id="62">
<s id="62:1">父母告曰：「請佛及僧，</s>
<s id="62:2">當須供具，</s>
<s id="62:3">非卒可辦。 」</s>
<s id="62:4">兒又啟曰：「但掃灑堂舍，</s>
<s id="62:5">莊嚴床席，</s>
<s id="62:6">施三高座，</s>
<s id="62:7">百味飲食，</s>
<s id="62:8">當自然至。</s>
</p><p id="63">
<s id="63:1">又我先身之母，</s>
<s id="63:2">今猶存在，居波羅㮈國，</s>
<s id="63:3">為我喚之。 」</s>
<s id="63:4">父母隨語，</s>
<s id="63:5">使人乘象，</s>
<s id="63:6">馳奔召來，</s>
<s id="63:7">所以作三高座者，</s>
<s id="63:8">一為如來，</s>
<s id="63:9">二為本生母，</s>
<s id="63:10">三為今身母。</s>
</p><p id="64">
<s id="64:1">佛與眾僧， [既入其舍]，</s>
<s id="64:2">次第坐定，</s>
<s id="64:3">甘饍美味，[自在]豐足。</s>
</p><p id="65">
<s id="65:1">佛為說法，</s>
<s id="65:2">父及二母、合家大小，</s>
<s id="65:3">聞法歡喜，</s>
<s id="65:4">盡得初果。</s>
</p><p id="66">
<s id="66:1">此兒轉長，</s>
<s id="66:2">便辭出家，</s>
<s id="66:3">精懃正業，</s>
<s id="66:4">獲致羅漢。</s>
</p><p id="67">
<s id="67:1">阿難白佛：</s>
<s id="67:2">「此沙門者，宿種何德，</s>
<s id="67:3">生於豪貴，</s>
<s id="67:4">小而能言，</s>
<s id="67:5">又復學道，</s>
<s id="67:6">逮得神通？」</s>
</p><p id="68">
<s id="68:1">佛告阿難：</s>
<s id="68:2">「此人前身，</s>
<s id="68:3">生波羅㮈，為長者子。</s>
</p><p id="69">
<s id="69:1">父亡沒後，</s>
<s id="69:2">家業衰耗，</s>
<s id="69:3">漸致貧窮。</s>
</p><p id="70">
<s id="70:1">雖值佛世，</s>
<s id="70:2">無以供養，</s>
<s id="70:3">[念此]不悅，[情不自釋，]</s>
<s id="70:4">便[捨]豪姓，</s>
<s id="70:5">求為客作，</s>
<s id="70:6">終竟一歲，</s>
<s id="70:7">索金千兩。</s>
</p><p id="71">
<s id="71:1">豪姓問曰：『卿欲娶妻耶？ 』</s>
<s id="71:2">答曰：『不也。 』</s>
<s id="71:3">豪姓又問：</s>
<s id="71:4">『用金何為？ 』</s>
<s id="71:5">答曰：『欲用飯佛及於聖僧。 』</s>
<s id="71:6">豪姓告曰：</s>
<s id="71:7">『若欲請佛，</s>
<s id="71:8">吾當與金</s>
<s id="71:9">[][并為經營]會於我舍。 』</s>
<s id="71:10">貧者唯諾，</s>
<s id="71:11">便設餚饍，</s>
<s id="71:12">請佛及僧。</s>
</p><p id="72">
<s id="72:1">由此因緣，</s>
<s id="72:2">命終之後，</s>
<s id="72:3">生在長者家，</s>
<s id="72:4">今復請佛，</s>
<s id="72:5">聞法得道。」</s>
</p><p id="73">
<s id="73:1">佛告阿難：</s>
<s id="73:2">「往昔貧人者，</s>
<s id="73:3">今長者子沙門是也。</s>
<s id="73:4">{（四）[波羅㮈]人身貧供養品第四}</s>
</p></text>