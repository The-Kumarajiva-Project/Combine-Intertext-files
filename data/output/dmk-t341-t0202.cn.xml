<?xml version="1.0" encoding="utf-8"?>
<text><p id="1">
<s id="1:1">（五五）檀彌離品第四十八(丹本為五十五)</s>
</p><p id="2">
<s id="2:1">如是我聞： 一時</s>
<s id="2:2">佛在王舍城竹園之中。</s>
</p><p id="3">
<s id="3:1">時拘薩羅國中，</s>
<s id="3:2">有一長者，字曇摩貫質，</s>
<s id="3:3">豪貴大富，</s>
<s id="3:4">無有子息。</s>
</p><p id="4">
<s id="4:1">禱祀國中一切神祇，求索有子，</s>
<s id="4:2">長者精誠感神，</s>
<s id="4:3">婦即懷妊。</s>
</p><p id="5">
<s id="5:1">日月期滿，</s>
<s id="5:2">生一男兒，軀體端嚴，</s>
<s id="5:3">世所希有，</s>
<s id="5:4">召諸相師，占相吉凶。</s>
</p><p id="6">
<s id="6:1">相師占之，知其有德，</s>
<s id="6:2">因為立字，名檀彌離。</s>
</p><p id="7">
<s id="7:1">年既長大，</s>
<s id="7:2">其父命終，時波斯匿王，即以父爵封之。</s>
</p><p id="8">
<s id="8:1">受王封已，</s>
<s id="8:2">父時舍宅， 變成七寶，</s>
<s id="8:3">諸庫藏中，悉皆盈滿，</s>
<s id="8:4">種種具有。</s>
</p><p id="9">
<s id="9:1">時王子流離，被純熱病， 至為困悴，</s>
<s id="9:2">諸醫處藥，須牛頭栴檀用塗其身，當得除愈。</s>
</p><p id="10">
<s id="10:1">王即出令， 唱語國中：</s>
<s id="10:2">「誰有牛頭栴檀？ 持詣王家，</s>
<s id="10:3">市當雇直與千兩金。」</s>
</p><p id="11">
<s id="11:1">令語盡遍，</s>
<s id="11:2">無持來者。</s>
</p><p id="12">
<s id="12:1">時有一人， 啟白王曰：</s>
<s id="12:2">「拘薩羅國檀彌離長者，家內大有。」</s>
</p><p id="13">
<s id="13:1">時王聞之，乘車馬輿，</s>
<s id="13:2">躬自往求，</s>
<s id="13:3">到檀彌離長者門前。</s>
</p><p id="14">
<s id="14:1">時守門人，即入白之： 「波斯匿王來</s>
<s id="14:2">在門外。」</s>
</p><p id="15">
<s id="15:1">長者歡喜，即出奉迎，</s>
<s id="15:2">請王入宮。</s>
</p><p id="16">
<s id="16:1">前見外門，</s>
<s id="16:2">純以白銀，</s>
<s id="16:3">門內有女，面首端正，世無有雙，踞銀床，</s>
<s id="16:4">紡銀縷，</s>
<s id="16:5">小女十人，侍從左右。</s>
</p><p id="17">
<s id="17:1">時王便問：「是汝婦耶？」</s>
</p><p id="18">
<s id="18:1">答曰：「非也，是守門婢。」</s>
</p><p id="19">
<s id="19:1">王續問之：「是小女輩，復用何為？」</s>
</p><p id="20">
<s id="20:1">彌離答言：「通白消息。」</s>
</p><p id="21">
<s id="21:1">次入中門，</s>
<s id="21:2">純紺琉璃，</s>
<s id="21:3">門內有女，</s>
<s id="21:4">面貌端嚴，復勝於上，左右侍從，轉倍前數。</s>
</p><p id="22">
<s id="22:1">進入內門，</s>
<s id="22:2">純以黃金，</s>
<s id="22:3">門內有女，顏貌端正，轉勝上者。</s>
<s id="22:4">坐金床，</s>
<s id="22:5">紡金縷</s>
<s id="22:6">左右侍人， 復倍上數。</s>
</p><p id="23">
<s id="23:1">王亦問之：「此女人者，是卿婦耶？」</s>
</p><p id="24">
<s id="24:1">答言：「非也。」</s>
</p><p id="25">
<s id="25:1">入到舍內，</s>
<s id="25:2">見琉璃地，</s>
<s id="25:3">清徹如水，</s>
<s id="25:4">屋間刻鏤種種獸形及水虫像，</s>
<s id="25:5">風吹動之，影現地中， 弈弈動搖，</s>
<s id="25:6">王見疑怖，謂是實水，</s>
<s id="25:7">而問之言：</s>
<s id="25:8">「餘更無地，殿前作池？」</s>
</p><p id="26">
<s id="26:1">彌離答言：</s>
<s id="26:2">「此非水也，</s>
<s id="26:3">是紺琉璃。」</s>
</p><p id="27">
<s id="27:1">即脫手指七寶環玔，擲置于地，</s>
<s id="27:2">徑到彼際，礙壁乃住。</s>
</p><p id="28">
<s id="28:1">王見歡喜，即共入內，</s>
<s id="28:2">昇七寶殿。 彌離夫人，在其殿上，所坐之床，用紺琉璃，更有妙床，請王令坐。</s>
</p><p id="29">
<s id="29:1">彌離夫人，眼即淚出。</s>
</p><p id="30">
<s id="30:1">王問之言：「何以淚出？不相喜耶？」</s>
</p><p id="31">
<s id="31:1">夫人答言：</s>
<s id="31:2">「王來大善！</s>
<s id="31:3">但王衣服，有微烟氣，令我淚出，</s>
<s id="31:4">非是相憎。」</s>
</p><p id="32">
<s id="32:1">王便問言：</s>
<s id="32:2">「今汝家內，不然火耶？」</s>
</p><p id="33">
<s id="33:1">答言：「不也。」</s>
</p><p id="34">
<s id="34:1">王問曰：</s>
<s id="34:2">「以何煮食？」</s>
</p><p id="35">
<s id="35:1">答曰： 「欲食之時，百味飯食，自然在前。」</s>
</p><p id="36">
<s id="36:1">王復問言：</s>
<s id="36:2">「冥暮之時以何為明？」</s>
</p><p id="37">
<s id="37:1">答言：「用摩尼珠。」</s>
</p><p id="38">
<s id="38:1">即便閉戶及諸窓牖，出摩尼珠，明踰晝日。</s>
</p><p id="39">
<s id="39:1">時檀彌離跪白王言：</s>
<s id="39:2">「大王！何故勞屈尊神？」</s>
</p><p id="40">
<s id="40:1">王告之曰：</s>
<s id="40:2">「我子流離，被病困篤</s>
<s id="40:3">須牛頭栴檀，</s>
<s id="40:4">故來索之。」</s>
</p><p id="41">
<s id="41:1">彌離歡喜，將入諸藏，</s>
<s id="41:2">指示其物，七寶珍琦，明淨曜日，</s>
<s id="41:3">栴檀積聚，不可稱計，</s>
<s id="41:4">而語王言：「須者取之。」</s>
</p><p id="42">
<s id="42:1">時王答言：「我須二兩。」</s>
</p><p id="43">
<s id="43:1">便折與之，多少正足。</s>
</p><p id="44">
<s id="44:1">即使侍從先送歸國。</s>
</p><p id="45">
<s id="45:1">時王敬念，而語之言：「汝當見佛。」</s>
</p><p id="46">
<s id="46:1">彌離答言：「云何為佛？」</s>
</p><p id="47">
<s id="47:1">王曰：</s>
<s id="47:2">「汝不聞乎？</s>
</p><p id="48">
<s id="48:1">迦維羅衛，淨飯王子</s>
<s id="48:2">厭老病死，</s>
<s id="48:3">出家學道，道成號佛，</s>
<s id="48:4">三十二相、八十種好，</s>
<s id="48:5">神足智慧，殊挺無比，</s>
<s id="48:6">人天中尊故號為佛。」</s>
</p><p id="49">
<s id="49:1">彌離聞已，</s>
<s id="49:2">深生敬心，</s>
<s id="49:3">而問王言：「今在何許？」</s>
</p><p id="50">
<s id="50:1">王答之曰：</s>
<s id="50:2">「在王舍城竹園中止。」</s>
</p><p id="51">
<s id="51:1">王去之後，即往見佛，</s>
<s id="51:2">覩佛威顏，過踰國王所歎萬倍，</s>
<s id="51:3">心懷歡喜，</s>
<s id="51:4">頭面作禮，問訊起居。</s>
</p><p id="52">
<s id="52:1">佛為說法，</s>
<s id="52:2">得須陀洹道，</s>
<s id="52:3">長跪合掌，</s>
<s id="52:4">求索出家。</s>
</p><p id="53">
<s id="53:1">佛即聽許。 「善來比丘！」</s>
<s id="53:2">鬚髮便墮，</s>
<s id="53:3">法衣著身，</s>
<s id="53:4">重為說法四諦真法，苦習盡道，心垢都盡，</s>
<s id="53:5">成阿羅漢。</s>
</p><p id="54">
<s id="54:1">爾時阿難，及諸比丘，合掌白佛，問世尊言：</s>
<s id="54:2">「檀彌離比丘，有何功德，</s>
<s id="54:3">生於人中，</s>
<s id="54:4">受天福祿，不樂世樂；</s>
<s id="54:5">出家未久即獲道果？」</s>
</p><p id="55">
<s id="55:1">佛語阿難：</s>
<s id="55:2">「善聽當說！</s>
<s id="55:3">乃往過去，九十一劫時，</s>
<s id="55:4">世有佛名毘婆尸，</s>
<s id="55:5">滅度之後，於像法中，</s>
<s id="55:6">有五比丘，共計盟要，</s>
<s id="55:7">求覓靜處，當共行道。</s>
</p><p id="56">
<s id="56:1">見一林澤，泉水清美，淨潔可樂，</s>
<s id="56:2">時諸比丘，俱共同聲，勸語一人：</s>
<s id="56:3">『此去城遠，乞食</s>
<s id="56:4">勞苦， 汝當為福，</s>
<s id="56:5">供養我等。』</s>
</p><p id="57">
<s id="57:1">爾時一人，即便許可。</s>
</p><p id="58">
<s id="58:1">往至人間，</s>
<s id="58:2">勸諸檀越，日為送食。</s>
</p><p id="59">
<s id="59:1">四人身安，專精行道，</s>
<s id="59:2">九十日中，便獲道果。</s>
</p><p id="60">
<s id="60:1">即共同心，語此比丘：</s>
<s id="60:2">『緣汝之故，我等安隱，</s>
<s id="60:3">本心所規，今已得之。</s>
</p><p id="61">
<s id="61:1">欲求何願？</s>
</p><p id="62">
<s id="62:1">恣汝求之。』</s>
</p><p id="63">
<s id="63:1">時彼比丘心情歡喜，而作是言：</s>
<s id="63:2">『使我將來天上人中富貴自然，</s>
<s id="63:3">所願之物，不加功力，皆悉而生，</s>
<s id="63:4">遭值聖師過踰仁等百千萬倍， 聞法</s>
<s id="63:5">心淨疾獲道果。』」</s>
</p><p id="64">
<s id="64:1">佛告阿難：</s>
<s id="64:2">「爾時比丘，今檀彌離是。</s>
<s id="64:3">緣其供給四比丘故，九十一劫，</s>
<s id="64:4">生天人中，豪貴尊嚴，</s>
<s id="64:5">不處貧窮卑賤之家，</s>
<s id="64:6">今得見我獲道度世。」</s>
</p><p id="65">
<s id="65:1">爾時阿難，及諸比丘，聞佛所說，</s>
<s id="65:2">各自勸勵，精進修道，有得初果乃至四果，</s>
<s id="65:3">有發曠濟之心</s>
<s id="65:4">住不退者，</s>
<s id="65:5">各各喜悅，頂戴奉行。</s>
</p><p id="66">
<s id="66:1">（五六）象護品第四十九(丹本為五十六)</s>
</p><p id="67">
<s id="67:1">如是我聞：一時</s>
</p><p id="68">
<s id="68:1">佛在舍衛國祇樹給孤獨園。</s>
</p><p id="69">
<s id="69:1">爾時摩竭國中，</s>
<s id="69:2">有一長者， 生一男兒，</s>
<s id="69:3">相貌具足，甚可愛敬。</s>
</p><p id="70">
<s id="70:1">其生之日，</s>
<s id="70:2">藏中自然出一金象，</s>
</p><p id="71">
<s id="71:1">父母歡喜，</s>
<s id="71:2">便請相師，為其立字。</s>
</p><p id="72">
<s id="72:1">時諸相師，見兒福德，</s>
<s id="72:2">問其父母： 「此兒生日，有何瑞應？」</s>
</p><p id="73">
<s id="73:1">即答之言：</s>
<s id="73:2">「有一金象，與兒俱生。」</s>
</p><p id="74">
<s id="74:1">因瑞立字名曰象護。</s>
</p><p id="75">
<s id="75:1">兒漸長大，象亦隨大，</s>
</p><p id="76">
<s id="76:1">既能行步，象亦行步，</s>
</p><p id="77">
<s id="77:1">出入進止，常不相離；</s>
</p><p id="78">
<s id="78:1">若意不用，便住在內。</s>
</p><p id="79">
<s id="79:1">象大小便，唯出好金。</s>
</p><p id="80">
<s id="80:1">其象護者，常與五百諸長者子，</s>
<s id="80:2">共行遊戲，</s>
<s id="80:3">各各自說家內奇事。</s>
</p><p id="81">
<s id="81:1">或有說言：「我家舍宅床榻坐席，悉是七寶。」</s>
</p><p id="82">
<s id="82:1">或有自說：「我家屋舍及與園林，亦是眾寶。」</s>
</p><p id="83">
<s id="83:1">復有說言：「吾家庫藏妙寶恒滿。」</s>
</p><p id="84">
<s id="84:1">如是之比，種種眾多。</s>
</p><p id="85">
<s id="85:1">是時象護，復自說言：</s>
</p><p id="86">
<s id="86:1">「我初生日，</s>
<s id="86:2">家內自然，生一金象。</s>
</p><p id="87">
<s id="87:1">我年長大，堪任行來，象亦如是，於我無違。</s>
</p><p id="88">
<s id="88:1">我恒騎之，東西遊觀，遲疾隨意，甚適人情。</s>
</p><p id="89">
<s id="89:1">其大小便，純是好金。」</s>
</p><p id="90">
<s id="90:1">時王子阿闍貰，亦在其中，</s>
</p><p id="91">
<s id="91:1">聞象護所說，</s>
</p><p id="92">
<s id="92:1">便作是念：「若我為王，當奪取之。」</s>
</p><p id="93">
<s id="93:1">既得作王，</s>
<s id="93:2">便召象護，</s>
<s id="93:3">教使將象共詣王所。</s>
</p><p id="94">
<s id="94:1">時象護父，語其子曰：</s>
</p><p id="95">
<s id="95:1">「阿闍貰王，兇暴無道，貪求慳悋，</s>
</p><p id="96">
<s id="96:1">自父尚虐，何況餘人？</s>
</p><p id="97">
<s id="97:1">今者喚卿，將貪卿象，儻能被奪。」</s>
</p><p id="98">
<s id="98:1">其子答曰：「我此象者，無能劫得。」</s>
</p><p id="99">
<s id="99:1">父子即時，共乘見王。</s>
</p><p id="100">
<s id="100:1">時守門人，即入白王：</s>
</p><p id="101">
<s id="101:1">「象護父子，乘象在門。」</s>
</p><p id="102">
<s id="102:1">王告之曰：「聽乘象入。」 時守門者，還出具告，</s>
</p><p id="103">
<s id="103:1">象護父子，乘象徑前，</s>
</p><p id="104">
<s id="104:1">既達宮內，爾乃下象，</s>
<s id="104:2">為王跪拜，</s>
<s id="104:3">問訊安否。</s>
</p><p id="105">
<s id="105:1">王大歡喜，</s>
<s id="105:2">命令就座，</s>
</p><p id="106">
<s id="106:1">賜與飲食，</s>
</p><p id="107">
<s id="107:1">粗略談語，</s>
</p><p id="108">
<s id="108:1">須臾之頃，辭王欲去，</s>
</p><p id="109">
<s id="109:1">王告象護：「留象在此，莫將出也。」</s>
</p><p id="110">
<s id="110:1">象護欣然，奉教留之，</s>
<s id="110:2">空步出宮。</s>
</p><p id="111">
<s id="111:1">未久之間，</s>
<s id="111:2">象沒於地，</s>
<s id="111:3">踊出門外，</s>
</p><p id="112">
<s id="112:1">象護還得乘之</s>
<s id="112:2">歸家。</s>
</p><p id="113">
<s id="113:1">經由少時，便自念曰：</s>
</p><p id="114">
<s id="114:1">「國王無道，</s>
<s id="114:2">刑罰非理，</s>
</p><p id="115">
<s id="115:1">因此象故，或能見害。</s>
</p><p id="116">
<s id="116:1">今佛在世，</s>
<s id="116:2">澤潤群生，</s>
<s id="116:3">不如離家遵修梵行。」</s>
</p><p id="117">
<s id="117:1">即白父母，求索入道，</s>
</p><p id="118">
<s id="118:1">二親聽許，</s>
<s id="118:2">便辭而去，</s>
</p><p id="119">
<s id="119:1">乘其金象，</s>
<s id="119:2">往至祇洹。</s>
</p><p id="120">
<s id="120:1">既見世尊，稽首作禮，</s>
<s id="120:2">陳說本志，</s>
</p><p id="121">
<s id="121:1">佛尋許言：「善來比丘！」</s>
</p><p id="122">
<s id="122:1">鬚髮自落，</s>
<s id="122:2">法服在身，便成沙門，</s>
</p><p id="123">
<s id="123:1">佛便為說四諦要法，</s>
</p><p id="124">
<s id="124:1">神心超悟，便逮羅漢。</s>
</p><p id="125">
<s id="125:1">每與諸比丘，林間樹下，思惟修道，</s>
</p><p id="126">
<s id="126:1">其金象者，恒在目前。</s>
</p><p id="127">
<s id="127:1">舍衛國人，</s>
<s id="127:2">聞有金象，競集觀之，</s>
</p><p id="128">
<s id="128:1">怱閙不靜，妨廢行道。</s>
</p><p id="129">
<s id="129:1">時諸比丘，以意白佛，</s>
</p><p id="130">
<s id="130:1">佛告象護：</s>
</p><p id="131">
<s id="131:1">「因此象故，致有煩憒，</s>
</p><p id="132">
<s id="132:1">卿今可疾遣象令去。」</s>
</p><p id="133">
<s id="133:1">象護白佛：</s>
</p><p id="134">
<s id="134:1">「久欲遣之，</s>
<s id="134:2">然不肯去。」</s>
</p><p id="135">
<s id="135:1">佛復告曰：</s>
</p><p id="136">
<s id="136:1">「汝可語之：{如是至三，}</s>
</p><p id="137">
<s id="137:1">『我今生分已盡，</s>
<s id="137:2">更不用汝。』</s>
</p><p id="138">
<s id="138:1">象當滅矣。」</s>
</p><p id="139">
<s id="139:1">爾時象護，奉世尊教，</s>
<s id="139:2">向象三說： 「吾不須汝。」</s>
</p><p id="140">
<s id="140:1">是時金象，即入地中。</s>
</p><p id="141">
<s id="141:1">時諸比丘，咸共奇怪，</s>
<s id="141:2">白世尊言：</s>
</p><p id="142">
<s id="142:1">「象護比丘，本修何德，於何福田種此善根，</s>
<s id="142:2">乃獲斯報巍巍如是？」</s>
</p><p id="143">
<s id="143:1">佛告阿難及諸比丘：</s>
</p><p id="144">
<s id="144:1">「若有眾生，</s>
<s id="144:2">於三寶福田之中，</s>
<s id="144:3">種少少之善，</s>
</p><p id="145">
<s id="145:1">得無極果。</s>
</p><p id="146">
<s id="146:1">乃往過去，</s>
<s id="146:2">迦葉佛時，</s>
</p><p id="147">
<s id="147:1">時彼世人，壽二萬歲。</s>
</p><p id="148">
<s id="148:1">彼佛教化周訖，</s>
<s id="148:2">遷神泥洹，</s>
<s id="148:3">分布靈骨，多起塔廟。</s>
</p><p id="149">
<s id="149:1">時有一塔，中有</s>
<s id="149:2">菩薩本從兜率天所{乘象}來下，</s>
<s id="149:3">入母胎時像。</s>
</p><p id="150">
<s id="150:1">彼時象身，有少剝破。</s>
</p><p id="151">
<s id="151:1">時有一人，值行繞塔，</s>
<s id="151:2">見象身破，</s>
<s id="151:3">便自念言：</s>
</p><p id="152">
<s id="152:1">『此是菩薩所乘之象，</s>
<s id="152:2">今者損壞，</s>
<s id="152:3">我當治之。』</s>
</p><p id="153">
<s id="153:1">取埿用補，</s>
<s id="153:2">雌黃污塗，</s>
</p><p id="154">
<s id="154:1">因立誓願：</s>
</p><p id="155">
<s id="155:1">『使我將來恒處尊貴，</s>
<s id="155:2">財用無乏。』</s>
</p><p id="156">
<s id="156:1">彼人壽終，</s>
<s id="156:2">生於天上，</s>
</p><p id="157">
<s id="157:1">盡天之命，</s>
<s id="157:2">下生人間，</s>
</p><p id="158">
<s id="158:1">常生尊豪富樂之家，</s>
</p><p id="159">
<s id="159:1">顏貌端正，與世有異，</s>
</p><p id="160">
<s id="160:1">恒有金象，隨時侍衛。」</s>
</p><p id="161">
<s id="161:1">佛告阿難：</s>
</p><p id="162">
<s id="162:1">「欲知爾時治象人者，</s>
<s id="162:2">今象護是。</s>
</p><p id="163">
<s id="163:1">由於彼世治象之故，</s>
</p><p id="164">
<s id="164:1">從是以來，天上人中，封受自然；</s>
</p><p id="165">
<s id="165:1">緣其敬心，奉三尊故，</s>
</p><p id="166">
<s id="166:1">今遭值我，稟受妙化，</s>
</p><p id="167">
<s id="167:1">心垢都盡，</s>
<s id="167:2">逮阿羅漢。」</s>
</p><p id="168">
<s id="168:1">慧命阿難及諸眾會，</s>
<s id="168:2">聞佛所說，</s>
<s id="168:3">莫不開解，</s>
</p><p id="169">
<s id="169:1">各得其所，</s>
</p><p id="170">
<s id="170:1">有得須陀洹、斯陀含、阿那含、阿羅漢者，</s>
</p><p id="171">
<s id="171:1">有發無上正真道意者，</s>
</p><p id="172">
<s id="172:1">有證不退位者，</s>
</p><p id="173">
<s id="173:1">莫不歡喜，敬戴奉行。</s>
</p><p id="174">
<s id="174:1">（六二）梵志施佛納衣得受記品第五十五(丹本為六十二)</s>
<s id="174:2">如是我聞：一時</s>
<s id="174:3">佛在舍衛國</s>
<s id="174:4">祇樹給孤獨園。</s>
<s id="174:5">爾時世尊，將侍者阿難，</s>
<s id="174:6">入城分衛。</s>
<s id="174:7">世尊身上所著之衣，有少穿壞，</s>
<s id="174:8">將欲以化應度眾生，</s>
<s id="174:9">乞食周訖，欲還所止。</s>
<s id="174:10">有一婆羅門，來至佛所，</s>
<s id="174:11">為佛作禮，</s>
<s id="174:12">覩佛容顏光相殊特，</s>
<s id="174:13">見佛身衣有少破壞，心存惠施，</s>
<s id="174:14">割省家中， 得少白[(畾/且)*毛]，</s>
<s id="174:15">持用施佛</s>
<s id="174:16">：「唯願如來！當持此[(畾/且)*毛]以用補衣。」</s>
<s id="174:17">佛即受之。</s>
<s id="174:18">時婆羅門，見佛受已，心情歡喜，倍加踊躍。</s>
<s id="174:19">佛哀此人，即與授決：</s>
<s id="174:20">「於當來世二阿僧祇百劫之中，當得作佛，</s>
<s id="174:21">神通相好，</s>
<s id="174:22">十號具足。」 佛授記已</s>
<s id="174:23">歡喜而去。</s>
<s id="174:24">國中豪賢長者</s>
<s id="174:25">居士，咸興此心：</s>
<s id="174:26">「云何世尊！受彼少施，酬以大報？」 作是念已，</s>
<s id="174:27">各為如來，破損好[(畾/且)*毛]，</s>
<s id="174:28">作種種衣，</s>
<s id="174:29">持用奉佛。</s>
<s id="174:30">阿難問佛：</s>
<s id="174:31">「世尊先昔造何善行，</s>
<s id="174:32">能令一切奉施衣服？ 願佛為說，令得開解。」</s>
<s id="174:33">世尊告曰：</s>
<s id="174:34">「諦聽著心，當為汝說過去因緣。」</s>
<s id="174:35">阿難曰：「諾，我當善聽。」 佛告阿難：</s>
<s id="174:36">「 乃往過去，無量無數阿僧祇劫，</s>
<s id="174:37">爾時有佛，名毘鉢尸，出現於世，</s>
<s id="174:38">與其徒眾九萬人俱。</s>
<s id="174:39">彼時有王，名曰槃頭，</s>
<s id="174:40">有一大臣，請佛及僧，三月供養，</s>
<s id="174:41">佛即許可。</s>
<s id="174:42">既蒙可已，還至其家，</s>
<s id="174:43">辦具所須。</s>
<s id="174:44">時槃頭王，亦欲供養佛及眾僧，</s>
<s id="174:45">往至佛所，</s>
<s id="174:46">而白佛言：</s>
<s id="174:47">『貪得如來及</s>
<s id="174:48">比丘僧</s>
<s id="174:49">三月供養。』</s>
<s id="174:50">佛告槃頭：</s>
<s id="174:51">『吾先已受彼大臣請，</s>
<s id="174:52">大人之法，不宜中違。』</s>
<s id="174:53">王即還宮，</s>
<s id="174:54">告其臣曰：</s>
<s id="174:55">『佛處我國，</s>
<s id="174:56">吾欲供養，</s>
<s id="174:57">云卿已請；今可避我，</s>
<s id="174:58">我供養訖，卿乃請之。』</s>
<s id="174:59">臣答王言：</s>
<s id="174:60">『若使大王保我身命，</s>
<s id="174:61">復保如來常住於此，</s>
<s id="174:62">復令國土常安無災；</s>
<s id="174:63">若使能保此諸事者，我乃息意，放王先請。』</s>
<s id="174:64">王自念言：『斯事叵辦。』</s>
<s id="174:65">復更曉曰：『 卿請一日，我復一日。』 臣便可之。 更互設會，</s>
<s id="174:66">各滿所願。</s>
<s id="174:67">爾時大臣，為彼如來，辦具三衣，皆悉豐足，</s>
<s id="174:68">復為九萬諸比丘眾，作七條衣，人與一領。</s>
<s id="174:69">阿難當知！ 爾時大臣，以上衣服，</s>
<s id="174:70">施佛及僧供養之者，豈異人乎？</s>
<s id="174:71">則我身是。</s>
<s id="174:72">我乃世世，殖福無厭，今悉自得，終不唐捐。」</s>
<s id="174:73">時阿難等，聞說是已，</s>
<s id="174:74">歡喜懃修，造諸福業，</s>
<s id="174:75">心懷踊躍，頂戴奉行。</s>
</p><p id="175">
<s id="175:1">（六三）佛始起慈心緣品第五十六(丹本為六十三)</s>
<s id="175:2">如是我聞：一時</s>
<s id="175:3">佛在舍衛國</s>
<s id="175:4">祇樹給孤獨園。</s>
<s id="175:5">爾時諸比丘，夏安居竟，</s>
<s id="175:6">往至佛所，</s>
<s id="175:7">禮敬問訊。</s>
<s id="175:8">佛以慈心，慰喻撫恤：</s>
<s id="175:9">「汝等住彼，得無苦耶？」</s>
<s id="175:10">慈心矜篤，極懷憐愍。</s>
<s id="175:11">阿難見之，而白佛言：</s>
<s id="175:12">「世尊！慈愍垂矜特隆。 不審，世尊！發如是心，為遠近耶？」</s>
<s id="175:13">佛告阿難：</s>
<s id="175:14">「若欲知之，當為汝說。</s>
<s id="175:15">過去久遠，不可稱計阿僧祇劫，</s>
<s id="175:16">有二罪人，共在地獄，</s>
<s id="175:17">獄卒 驅之使挽鐵車，</s>
<s id="175:18">剝取其皮，用作車鞅，</s>
<s id="175:19">復以鐵棒， 打</s>
<s id="175:20">令奔走，東西馳騁，</s>
<s id="175:21">無有休息。</s>
<s id="175:22">時彼一人，筋力尠薄，</s>
<s id="175:23">獄卒逼之，</s>
<s id="175:24">躃地便起， 疲極困乏，</s>
<s id="175:25">絕死復蘇。</s>
<s id="175:26">彼共對者，見其困苦，</s>
<s id="175:27">興發慈心，憐愍此人，</s>
<s id="175:28">顧白獄卒：『</s>
<s id="175:29">唯願聽我躬代是人，獨挽此車。』</s>
<s id="175:30">獄卒瞋恚，以棒打之，</s>
<s id="175:31">應時即死，</s>
<s id="175:32">生忉利天。</s>
<s id="175:33">阿難當知！ 爾時獄中</s>
<s id="175:34">慈心人者，我身是也。</s>
<s id="175:35">我乃爾時，於彼地獄受罪之時，初發如是慈矜之心，</s>
<s id="175:36">於一切人，未曾退捨，至於今日，故樂修行慈愍一切。」</s>
<s id="175:37">爾時阿難，聞佛所說，歡喜奉行。</s>
</p><p id="176">
<s id="176:1">（六四）頂生王品第五十七(丹本為六十四)</s>
<s id="176:2">如是我聞：一時</s>
<s id="176:3">佛在舍衛國</s>
<s id="176:4">祇樹給孤獨園，</s>
<s id="176:5">與大比丘眾千二百五十人俱。</s>
<s id="176:6">爾時世尊，見諸比丘，貪於飾好，著於名利，</s>
<s id="176:7">多畜盈長，積聚無厭。</s>
<s id="176:8">佛見此已，</s>
<s id="176:9">為諸比丘說貪利害：</s>
<s id="176:10">「夫貪欲者，現損身命，終歸三塗，</s>
<s id="176:11">受苦無量。</s>
<s id="176:12">所以然者？吾自憶念過去世時，</s>
<s id="176:13">由於貪故，而便墮落，</s>
<s id="176:14">受諸苦惱。」</s>
<s id="176:15">爾時阿難，長跪叉手，</s>
<s id="176:16">前白佛言：</s>
<s id="176:17">「世尊！過去由於貪故，而便墮落。其事云何？」</s>
<s id="176:18">世尊告曰：</s>
<s id="176:19">「乃往過去，無量無邊不可思議阿僧祇劫，</s>
<s id="176:20">此閻浮提，有一大王，名瞿薩離，典斯天下八萬四千小國，</s>
<s id="176:21">有二萬夫人婇女，</s>
<s id="176:22">一萬大臣。</s>
<s id="176:23">時王頂上欻生一皰，其形如繭，</s>
<s id="176:24">淨潔清徹，亦不疼痛。</s>
<s id="176:25">後轉轉大，</s>
<s id="176:26">乃至如瓠，便劈</s>
<s id="176:27">看之，得一童子，甚為端正，頭髮紺青，</s>
<s id="176:28">身紫金色。</s>
<s id="176:29">即召相師，占相吉凶，相師占已，便答王言： 『此兒有德，雄姿奇特，</s>
<s id="176:30">必為聖王，統臨四域。』</s>
<s id="176:31">因為立字，名文陀竭(晉言頂生)。</s>
<s id="176:32">年已長大，英德遂著，王以一國，用封給之。</s>
<s id="176:33">大王後時，被病困篤，</s>
<s id="176:34">諸小王輩，皆來瞻省，不能自免，</s>
<s id="176:35">遂便薨背。</s>
<s id="176:36">諸附庸王共詣頂生，</s>
<s id="176:37">而咸啟曰：</s>
<s id="176:38">『大王已崩，</s>
<s id="176:39">願嗣國位。』</s>
<s id="176:40">頂生答言：</s>
<s id="176:41">『若吾有福應為王者，</s>
<s id="176:42">要令四天及尊帝釋，來相迎授，</s>
<s id="176:43">爾乃登祚。』 立誓已竟，四天即下，</s>
<s id="176:44">各捉寶瓶，盛滿香湯，</s>
<s id="176:45">以灌其頂。</s>
<s id="176:46">時天帝釋，</s>
<s id="176:47">復持寶冠，</s>
<s id="176:48">來為著之，然後稱揚。</s>
<s id="176:49">諸王復勸當詣大國王所治處。</s>
<s id="176:50">頂生復言：</s>
<s id="176:51">『若我有福應為王者，</s>
<s id="176:52">國當就我，我不就國。』</s>
<s id="176:53">立誓適竟，大國之中所有宮殿，園林浴池，</s>
<s id="176:54">悉來就王。</s>
<s id="176:55">金輪、象馬、玉女、神珠、典藏、典兵，悉亦應集，</s>
<s id="176:56">君四天下，為轉輪王。</s>
<s id="176:57">巡行國界，</s>
<s id="176:58">見諸人民，墾地耕種。王問臣吏： 『此諸群生，欲作何等？』</s>
<s id="176:59">便答王言： 『有形之類，由食得存，是以種穀，欲以濟命。』</s>
<s id="176:60">王立誓言：</s>
<s id="176:61">『若我有福應為王者，</s>
<s id="176:62">當有自然百味飲食，</s>
<s id="176:63">充飽一切，</s>
<s id="176:64">使無飢渴。』</s>
<s id="176:65">作願已竟，尋有飲食。</s>
<s id="176:66">王更出遊，見諸人民，紡績經織。 王復問言： 『作此用為？』</s>
<s id="176:67">諸人對曰： 『食已自然，</s>
<s id="176:68">無以嚴身，</s>
<s id="176:69">是故紡織用作服飾。』</s>
<s id="176:70">王復立誓：</s>
<s id="176:71">『若我有福應為王者，當有妙衣自然而出，</s>
<s id="176:72">賑給萬民，使無窮乏。』</s>
<s id="176:73">作願已竟，應時諸樹悉生種種異色妙服，</s>
<s id="176:74">一切人民，求得無盡。</s>
<s id="176:75">王更出遊，</s>
<s id="176:76">見諸群黎，修治樂器。</s>
<s id="176:77">王因問之： 『作此何為？』</s>
<s id="176:78">諸人報言： 『衣食既充，</s>
<s id="176:79">乏於音樂，所以治此，欲用自娛。』</s>
<s id="176:80">王復立誓：</s>
<s id="176:81">『若我有福應為王者，</s>
<s id="176:82">眾妙樂器，當自然至。』 作願適竟，應時諸樹，若干種種伎樂，懸在其枝，</s>
<s id="176:83">若有須者，</s>
<s id="176:84">取而鼓之，音聲和暢，其有聞者，無不歡預。</s>
<s id="176:85">王德至重，萬善臻集，天雨七寶，</s>
<s id="176:86">遍諸國界。 王問諸臣： 『此誰之德？』</s>
<s id="176:87">諸臣對曰：</s>
<s id="176:88">『此是王德，亦國民福。』</s>
<s id="176:89">王復立誓：</s>
<s id="176:90">『若是民福，</s>
<s id="176:91">寶當普雨；</s>
<s id="176:92">若獨我德，齊雨宮內。』</s>
<s id="176:93">作願適竟，餘處悉斷，</s>
<s id="176:94">唯雨宮裏，七日七夜。</s>
<s id="176:95">「其頂生王，於閻浮提，五欲自娛，經八萬四千歲。</s>
<s id="176:96">時有夜叉，踊出殿前，</s>
<s id="176:97">高聲唱言：</s>
<s id="176:98">『東方有國，名弗婆提，</s>
<s id="176:99">其中豐樂，快善無比，大王可往遊觀彼界。』</s>
<s id="176:100">王則允可。</s>
<s id="176:101">意欲巡行，金輪復轉，躡虛而進，群臣七寶，皆悉隨從。</s>
<s id="176:102">既至彼土，</s>
<s id="176:103">諸小王等，盡來朝賀。</s>
<s id="176:104">王於彼國，五欲自恣，經八億歲。</s>
<s id="176:105">夜叉復唱：</s>
<s id="176:106">『西方有國，名瞿耶尼，</s>
<s id="176:107">亦復快樂，王可至彼。』</s>
<s id="176:108">王即允然，往遊</s>
<s id="176:109">其土， 食福受樂經十四億歲。</s>
<s id="176:110">夜叉復唱：</s>
<s id="176:111">『北方有國，名欝單曰，</s>
<s id="176:112">其土安豐，人民熾盛，王可到彼。』</s>
<s id="176:113">王即往詣，</s>
<s id="176:114">留止其中，上妙五欲，極情恣意，經十八億歲。</s>
<s id="176:115">夜叉復唱：</s>
<s id="176:116">『有四天王處，其樂難量，</s>
<s id="176:117">王可遊之。』</s>
<s id="176:118">王與群臣及四種兵，</s>
<s id="176:119">乘虛而上。</s>
<s id="176:120">四天遙見，</s>
<s id="176:121">甚懷恐怖，即合兵眾，</s>
<s id="176:122">出外拒之，</s>
<s id="176:123">竟不奈何，還歸所止。</s>
<s id="176:124">頂生於中，優遊受樂，經數十億歲。 意中復念： 『欲昇忉利。』</s>
<s id="176:125">即與群眾，蹈虛登上。</s>
<s id="176:126">「時有五百仙人，住在須彌山腹，王之象馬屎尿下落，污仙人身。</s>
<s id="176:127">諸仙相問： 『何緣有此？』</s>
<s id="176:128">中有智者，告眾人言：</s>
<s id="176:129">『吾聞頂生王，欲上三十三天，</s>
<s id="176:130">必是象馬失此不淨。』</s>
<s id="176:131">仙人忿恨，便結神呪，令頂生王及其人眾，悉住不轉。</s>
<s id="176:132">王復知之，即立誓願：</s>
<s id="176:133">『若我有福，</s>
<s id="176:134">斯諸仙人， 悉皆當來</s>
<s id="176:135">承供所為。』</s>
<s id="176:136">王德弘博，</s>
<s id="176:137">能有感致，五百仙人盡到王邊，</s>
<s id="176:138">扶輪御馬，</s>
<s id="176:139">共至天上。</s>
<s id="176:140">未至之頃，遙覩天城，名曰快見，其色皦白，高顯殊特。</s>
<s id="176:141">此快見城，有千二百門，</s>
<s id="176:142">諸天怖畏，</s>
<s id="176:143">悉閉諸門，</s>
<s id="176:144">著三重鐵關。</s>
<s id="176:145">頂生兵眾，直趣不疑。</s>
<s id="176:146">王即取貝吹之，</s>
<s id="176:147">張弓扣彈，</s>
<s id="176:148">千二百門一時皆開。</s>
<s id="176:149">帝釋尋出，與共相見，</s>
<s id="176:150">因請入宮，與共分坐。</s>
<s id="176:151">天帝人王，貌類一種，</s>
<s id="176:152">其初見者，不能分別，</s>
<s id="176:153">唯以視眴遲疾，</s>
<s id="176:154">知其異耳。</s>
<s id="176:155">「王於天上，受五欲樂，盡三十六帝，</s>
<s id="176:156">末後帝釋，是大迦葉。</s>
<s id="176:157">時阿修羅王興軍上天，</s>
<s id="176:158">與帝釋鬪，</s>
<s id="176:159">帝釋不如，退軍入城。</s>
<s id="176:160">頂生復出，</s>
<s id="176:161">吹貝扣弓，</s>
<s id="176:162">阿修羅王即時崩墜。</s>
<s id="176:163">頂生自念：</s>
<s id="176:164">『我力如是，無有等者，</s>
<s id="176:165">今與帝釋，共坐何為？</s>
<s id="176:166">不如害之，獨霸為快。』</s>
<s id="176:167">「惡心已生，尋即墮落，當本殿前，</s>
<s id="176:168">委頓欲死。</s>
<s id="176:169">諸人來問：</s>
<s id="176:170">『若後世人，問頂生王云何命終？</s>
<s id="176:171">何以報之？』 王對之曰：</s>
<s id="176:172">『若有此問，</s>
<s id="176:173">便可答之：</s>
<s id="176:174">「頂生王者，由貪而死。</s>
<s id="176:175">統領四域，四十億歲，</s>
<s id="176:176">七日雨寶，</s>
<s id="176:177">及在二天，而無厭足，</s>
<s id="176:178">故致墜落。」』 是故比丘！夫利養者，實為大患，</s>
<s id="176:179">當思遠離深求道真。」</s>
<s id="176:180">阿難白佛：</s>
<s id="176:181">「此頂生王，宿殖何福，</s>
<s id="176:182">而獲如此無量大報？」</s>
<s id="176:183">佛告之曰：</s>
<s id="176:184">「乃往過去，不可計劫，</s>
<s id="176:185">時世有佛，號曰弗沙，與其徒眾，遊化世間。</s>
<s id="176:186">時婆羅門子，適欲娶婦，</s>
<s id="176:187">手把大豆，當用散婦，</s>
<s id="176:188">{是其曩世，俗家之禮。}</s>
<s id="176:189">於道值佛，心意歡喜，</s>
<s id="176:190">即持此豆，奉散於佛，</s>
<s id="176:191">四粒入鉢，</s>
<s id="176:192">一粒住頂。</s>
<s id="176:193">由此因緣，受無極福，</s>
<s id="176:194">四粒入鉢，王四天下；</s>
<s id="176:195">一粒在頂，受樂二天。」</s>
<s id="176:196">爾時諸弟子，聞佛所說，</s>
<s id="176:197">有得初果二果三果及阿羅漢者，</s>
<s id="176:198">不可稱數，受持佛語，歡喜奉行。</s>
</p><p id="177">
<s id="177:1">（六五）蘇曼女十子品第五十八(丹本為六十五)</s>
</p><p id="178">
<s id="178:1">如是我聞：一時</s>
<s id="178:2">佛在舍衛國祇樹給孤獨園。</s>
</p><p id="179">
<s id="179:1">爾時須達長者，末下小女，字曰蘇曼，面首端正，容貌最妙，其父憐愛，</s>
<s id="179:2">特於諸子，若遊行時，每將共去。</s>
</p><p id="180">
<s id="180:1">於是長者，將至佛所，其女見佛，</s>
<s id="180:2">情倍欣踊，</s>
<s id="180:3">願得好香，塗佛住室。</s>
</p><p id="181">
<s id="181:1">斯女手中，有賓婆菓。</s>
</p><p id="182">
<s id="182:1">佛從索之，奉教便與。</s>
</p><p id="183">
<s id="183:1">佛尋於上，書香種稷，</s>
<s id="183:2">還以與之。</s>
</p><p id="184">
<s id="184:1">女共其父，還歸城裏，</s>
<s id="184:2">便行推買種種妙香，如佛所須，持詣祇洹，躬自擣磨，</s>
<s id="184:3">日日如是。</s>
</p><p id="185">
<s id="185:1">於時持叉尸利國王，遣其一兒，使到舍衛，</s>
<s id="185:2">初適他土廣行觀看，漸漸展轉，復至精舍，</s>
<s id="185:3">見蘇曼女在中磨香，</s>
<s id="185:4">愛其姿容，</s>
<s id="185:5">欲得為妻，</s>
<s id="185:6">即往入城，啟波斯匿王：</s>
<s id="185:7">「云有此女，可適我意，願王見賜，勿違我志。」</s>
</p><p id="186">
<s id="186:1">王問之曰：「是誰家女？」</s>
</p><p id="187">
<s id="187:1">答言：「是須達許。」</s>
</p><p id="188">
<s id="188:1">王言：「卿自從索，吾不能知。」</s>
</p><p id="189">
<s id="189:1">復重啟王：「王若相聽，當自求之。」</s>
</p><p id="190">
<s id="190:1">王言：「可爾。」</s>
</p><p id="191">
<s id="191:1">彼國王兒，發遣子弟、車乘眾物，先歸本國，唯留一象及己在後，</s>
<s id="191:2">往至祇洹，搏蘇曼女，</s>
<s id="191:3">累騎而去。</s>
</p><p id="192">
<s id="192:1">須達聞之，遣人追逐，象走駛速，不能及逮。</s>
</p><p id="193">
<s id="193:1">即達本土，便用為婦，</s>
<s id="193:2">後遂懷妊，</s>
<s id="193:3">生卵十枚。</s>
</p><p id="194">
<s id="194:1">卵後開敷，</s>
<s id="194:2">有十男兒，形貌姝好，</s>
<s id="194:3">與人有異。</s>
</p><p id="195">
<s id="195:1">年遂長大，</s>
<s id="195:2">勇健非凡，然喜畋獵，傷害物命。</s>
</p><p id="196">
<s id="196:1">其母矜愍，教使莫爾。</s>
</p><p id="197">
<s id="197:1">諸子白母：</s>
<s id="197:2">「射獵之事，最為快樂，</s>
<s id="197:3">母今相遮，將為見憎。」</s>
</p><p id="198">
<s id="198:1">母復告言：</s>
<s id="198:2">「吾愛汝等！是以因制；若當憎汝，終無此言。 所以者何？</s>
</p><p id="199">
<s id="199:1">夫殺生之罪，當入地獄，受諸苦惱，數千萬歲，</s>
<s id="199:2">常為鹿頭羊頭兔頭諸禽獸頭阿傍獄卒之所獵射，無央數歲，</s>
<s id="199:3">雖思解脫。 其何由乎？」</s>
</p><p id="200">
<s id="200:1">諸子白母：</s>
<s id="200:2">「如母所說，</s>
<s id="200:3">{從他邊聞？}</s>
</p><p id="201">
<s id="201:1">{為自出心？}」</s>
</p><p id="202">
<s id="202:1">母復告言：「吾昔從佛，聞如此事。」</s>
</p><p id="203">
<s id="203:1">兒復問母：「佛者何人？ 幸願具宣。」</s>
</p><p id="204">
<s id="204:1">[母告諸子：]</s>
<s id="204:2">「卿不聞乎？</s>
</p><p id="205">
<s id="205:1">迦維羅衛淨飯王子，形相炳著，</s>
<s id="205:2">應為聖王，</s>
<s id="205:3">厭老病死，</s>
<s id="205:4">出家學道，</s>
<s id="205:5">願行成就，</s>
<s id="205:6">得無上果。</s>
</p><p id="206">
<s id="206:1">巨身丈六，</s>
<s id="206:2">相好無比，</s>
<s id="206:3">三明六通，</s>
<s id="206:4">遐鑒無外，前知無窮，</s>
<s id="206:5">却知無極，</s>
<s id="206:6">觀知三世，如掌中珠。」</s>
</p><p id="207">
<s id="207:1">諸子聞之，</s>
<s id="207:2">心內欣然，</s>
<s id="207:3">｛「佛今近遠，｝</s>
<s id="207:4">｛為可見不？」｝</s>
<s id="207:5">｛因更問母：｝</s>
</p><p id="208">
<s id="208:1">母便答言：</s>
<s id="208:2">「今在舍衛。」</s>
</p><p id="209">
<s id="209:1">諸子啟母，</s>
<s id="209:2">求往覲佛，</s>
<s id="209:3">母即聽之，諸子同時，共詣舍衛。</s>
</p><p id="210">
<s id="210:1">其祖須達，見之情悅，倍加愛念，</s>
<s id="210:2">將至祇洹，奉覲如來。</s>
</p><p id="211">
<s id="211:1">諸子見佛，姿好形貌，踰前所聞，數千萬倍，</s>
<s id="211:2">五情欣喜，[不能自勝，]</s>
<s id="211:3">佛因隨宜，為說妙法，</s>
<s id="211:4">十人俱時，得法眼淨，</s>
<s id="211:5">便復白佛，求索出家。</s>
</p><p id="212">
<s id="212:1">佛問之曰：「汝父母聽不？」</s>
</p><p id="213">
<s id="213:1">答言：「未諮。」</s>
</p><p id="214">
<s id="214:1">佛言：「父母未聽，不得染化。」</s>
</p><p id="215">
<s id="215:1">須達復言：</s>
<s id="215:2">「斯是我孫，</s>
<s id="215:3">我得自在，</s>
<s id="215:4">我今放之，[於理亦可。]」</s>
</p><p id="216">
<s id="216:1">佛便允然，聽使為道。</s>
</p><p id="217">
<s id="217:1">鬚髮自落，法衣在身，便成沙門，</s>
<s id="217:2">精勤大業，</s>
<s id="217:3">盡得羅漢。</s>
</p><p id="218">
<s id="218:1">斯十比丘，甚相欽敬，</s>
<s id="218:2">行則俱進，</s>
<s id="218:3">住在同處，</s>
<s id="218:4">國中人民，莫不宗戴。</s>
</p><p id="219">
<s id="219:1">阿難白佛：</s>
<s id="219:2">「此十比丘，有何福慶，</s>
<s id="219:3">生在貴家，</s>
<s id="219:4">容貌奇特，</s>
<s id="219:5">遭值世尊，</s>
<s id="219:6">盡於苦際？」</s>
</p><p id="220">
<s id="220:1">佛告阿難：</s>
<s id="220:2">「乃往過去九十一劫，</s>
<s id="220:3">有毘婆尸佛，出現於世，</s>
<s id="220:4">教化畢訖，</s>
<s id="220:5">而般涅槃，</s>
<s id="220:6">分布舍利，</s>
<s id="220:7">起無量塔。</s>
</p><p id="221">
<s id="221:1">時有一塔，朽故崩壞，</s>
<s id="221:2">有一老母，而修治之。</s>
</p><p id="222">
<s id="222:1">有年少十人，偶行覩見，</s>
<s id="222:2">問老母曰：『何所施為？』</s>
</p><p id="223">
<s id="223:1">老母語言：</s>
<s id="223:2">『斯是尊塔，</s>
<s id="223:3">功德彌弘，</s>
<s id="223:4">是以修補，欲望善果。』</s>
</p><p id="224">
<s id="224:1">年少歡喜，</s>
<s id="224:2">助共興功，</s>
<s id="224:3">所作已竟，</s>
<s id="224:4">誓為母子，其十年少，願共同生。</s>
</p><p id="225">
<s id="225:1">從是已來，九十一劫，天上人中，恒為俱生，</s>
<s id="225:2">受福快樂，</s>
<s id="225:3">常有三事，勝於餘人：</s>
<s id="225:4">[]</s>
<s id="225:5">一者形體端正，</s>
<s id="225:6">二者眾所敬愛，</s>
<s id="225:7">三者恒得長壽。</s>
</p><p id="226">
<s id="226:1">經爾許時，不墮三塗，</s>
<s id="226:2">今遇我世，</s>
<s id="226:3">[沐浴清化，]</s>
<s id="226:4">諸塵垢盡，</s>
<s id="226:5">咸逮應真。</s>
</p><p id="227">
<s id="227:1">欲知爾時老母者，今蘇曼女是。</s>
</p><p id="228">
<s id="228:1">爾時十年少者，今十羅漢是。」</s>
</p><p id="229">
<s id="229:1">佛說此時，</s>
<s id="229:2">[其在大會，]</s>
<s id="229:3">有得須陀洹、斯陀含、阿那含、阿羅漢者，發大乘意逮不退者，</s>
<s id="229:4">信受佛語，歡喜奉行。</s>
</p><p id="230">
<s id="230:1">（六七）優波毱提品第六十(丹本為六十七)</s>
</p><p id="231">
<s id="231:1">如是我聞：一時</s>
<s id="231:2">佛在舍衛國祇樹給孤獨園。</s>
</p><p id="232">
<s id="232:1">爾時此國有一梵志，字阿巴毱提，聰明廣學，採古達今，</s>
<s id="232:2">往至佛所，求作沙門，</s>
<s id="232:3">因復啟曰：「若我出家，智慧辯才，與舍利弗等者，情則甘樂；若當不如，便自歸家。」</s>
<s id="232:4">佛尋答曰：「卿不如也。」</s>
<s id="232:5">時彼梵志，止不作道，</s>
<s id="232:6">還歸其舍。</s>
</p><p id="233">
<s id="233:1">世尊於後，告眾會言：</s>
<s id="233:2">「我滅度已，一百歲中，</s>
<s id="233:3">此婆羅門，而當深化，逮成六通，智慧高遠，</s>
<s id="233:4">教化眾生，其數如塵。」</s>
<s id="233:5">佛涅槃時，告阿難言：</s>
<s id="233:6">「我滅度後，一切經藏，悉付囑汝，汝當受持廣使流布。」</s>
<s id="233:7">世尊既滅，</s>
<s id="233:8">阿難持法。</s>
</p><p id="234">
<s id="234:1">阿難後時，復欲捨身，告弟子耶貰䩭言：</s>
<s id="234:2">「我去世後，所有典要，汝當護持。」</s>
<s id="234:3">因復告曰：</s>
<s id="234:4">「波羅㮈國，當有居士字為毱提，此人有子，名優波毱提。卿好求索，度用為道；</s>
<s id="234:5">卿若壽終，以法付之。」</s>
<s id="234:6">阿難滅已，此耶貰䩭，奉持佛法，</s>
<s id="234:7">遊化世間，所度甚多。</s>
</p><p id="235">
<s id="235:1">復至波羅㮈，</s>
<s id="235:2">往造居士，與共相識，</s>
<s id="235:3">數數往來。</s>
</p><p id="236">
<s id="236:1">其彼居士，生一男兒，</s>
<s id="236:2">字阿巴毱提，</s>
<s id="236:3">年在幼稚。</s>
</p><p id="237">
<s id="237:1">于時耶貰䩭，往從索之，</s>
<s id="237:2">欲使為道。其父答曰：</s>
<s id="237:3">「始有一子，</s>
<s id="237:4">當紹門戶，不可爾也，</s>
<s id="237:5">若後更生，便用相給。」</s>
<s id="237:6">後復生男，</s>
<s id="237:7">字難陀毱提。</s>
</p><p id="238">
<s id="238:1">時耶貰䩭，復往從索，</s>
<s id="238:2">其父報言：</s>
<s id="238:3">「大子營外，</s>
<s id="238:4">次子營內，於其家居，乃可興隆。情中戀惜，未能相許，</s>
<s id="238:5">若後更有，信當奉惠。」</s>
<s id="238:6">此耶貰䩭，是阿羅漢，三明具足，</s>
<s id="238:7">能知人根，</s>
<s id="238:8">觀此二兒，</s>
<s id="238:9">與道無緣，</s>
<s id="238:10">亦自息意，不慇懃求。</s>
</p><p id="239">
<s id="239:1">時彼居士復更生男，</s>
<s id="239:2">顏貌端妙，形相殊特。</s>
</p><p id="240">
<s id="240:1">時耶貰䩭，復往從索。其父報曰：</s>
<s id="240:2">「兒今猶小，未能奉事，</s>
<s id="240:3">又復家貧，無以餉送。</s>
</p><p id="241">
<s id="241:1">且欲停之，須大當與。」</s>
<s id="241:2">年漸長大，</s>
<s id="241:3">才器益盛，</s>
<s id="241:4">父付財物，</s>
<s id="241:5">居肆販賣。</s>
</p><p id="242">
<s id="242:1">時耶貰䩭，往到其邊，</s>
<s id="242:2">而為說法，教使繫念，</s>
<s id="242:3">以白黑石子用當籌算，</s>
<s id="242:4">善念下白，</s>
<s id="242:5">惡念下黑。</s>
</p><p id="243">
<s id="243:1">優婆毱提奉受其教，善惡之念，輙投石子，</s>
<s id="243:2">初黑偏多，</s>
<s id="243:3">白者甚少，漸漸修習，白黑正等，</s>
<s id="243:4">繫念不止，</s>
<s id="243:5">更無黑石，</s>
<s id="243:6">純有白者。</s>
</p><p id="244">
<s id="244:1">善念已盛，</s>
<s id="244:2">逮得初果。</s>
</p><p id="245">
<s id="245:1">時彼城中，有婬女人，遣婢持錢，</s>
<s id="245:2">往從買花。</s>
</p><p id="246">
<s id="246:1">優波毱提，心性質直，饒與其花，</s>
<s id="246:2">不令有恨。</s>
</p><p id="247">
<s id="247:1">婢齎花歸，</s>
<s id="247:2">婬女甚怪，</s>
<s id="247:3">問其婢言：</s>
<s id="247:4">「前日買花，用錢一種，</s>
<s id="247:5">往何以少？</s>
<s id="247:6">今何以多？</s>
<s id="247:7">將無前時相欺減乎？」</s>
<s id="247:8">婢答之言：</s>
<s id="247:9">「今日花主，慈仁守禮，</s>
<s id="247:10">平等相與，</s>
<s id="247:11">所以饒獲。</s>
</p><p id="248">
<s id="248:1">又復其人，形體殊妙，</s>
<s id="248:2">大家若見，</s>
<s id="248:3">復不有恨。」</s>
<s id="248:4">婬女聞之，遣信請喚。</s>
</p><p id="249">
<s id="249:1">優波毱提，自抑不往，</s>
<s id="249:2">又復延召，終不從命。</s>
</p><p id="250">
<s id="250:1">于時婬女，與王家兒，而共交通，</s>
<s id="250:2">貪其衣服眾寶所成，</s>
<s id="250:3">利興義衰，</s>
<s id="250:4">殺而藏之。</s>
</p><p id="251">
<s id="251:1">王家搜覓，</s>
<s id="251:2">於其舍得，尋取婬女，</s>
<s id="251:3">斬截手足，</s>
<s id="251:4">劓其耳鼻，</s>
<s id="251:5">懸於高標，</s>
<s id="251:6">竪置塜間，</s>
<s id="251:7">雖荷此苦，</s>
<s id="251:8">然未命終。</s>
</p><p id="252">
<s id="252:1">優波毱提，往到其所，</s>
<s id="252:2">婬女謂言：</s>
<s id="252:3">「往者端正，不肯相見，</s>
<s id="252:4">今日形殘，何所看乎？」</s>
<s id="252:5">尋即對曰：</s>
<s id="252:6">「吾不愛色，而來至此，</s>
<s id="252:7">用相憐故，</s>
<s id="252:8">來到此耳。」</s>
<s id="252:9">因為宣說四非常法。</s>
</p><p id="253">
<s id="253:1">「是身不淨 苦 空 無我，</s>
<s id="253:2">一一諦察，</s>
<s id="253:3">有何可恃？</s>
</p><p id="254">
<s id="254:1">愚惑之徒，妄生染想。」</s>
<s id="254:2">婬女聞法，</s>
<s id="254:3">逮法眼淨，</s>
<s id="254:4">優波毱提，成阿那含。</s>
</p><p id="255">
<s id="255:1">時耶世䩭，復從居士，索此少年，</s>
<s id="255:2">用作沙彌；</s>
<s id="255:3">奉教持與。</s>
</p><p id="256">
<s id="256:1">將至精舍，授其十戒，</s>
<s id="256:2">年滿二十，</s>
<s id="256:3">便授具足，</s>
<s id="256:4">白四羯磨竟，</s>
<s id="256:5">得阿羅漢道，</s>
<s id="256:6">三明六通，皆悉滿具，</s>
<s id="256:7">言辭巧妙，所演無窮，</s>
<s id="256:8">便集眾人，</s>
<s id="256:9">欲為說法。</s>
</p><p id="257">
<s id="257:1">時魔波旬，於會處所，而雨金錢。</s>
<s id="257:2">眾人競拾，</s>
<s id="257:3">竟不聞法。</s>
</p><p id="258">
<s id="258:1">於第二日，復集大眾，</s>
<s id="258:2">魔雨花鬘，</s>
<s id="258:3">以亂眾心。</s>
</p><p id="259">
<s id="259:1">於第三日，復更集大眾，</s>
<s id="259:2">魔王便化作一大象，紺琉璃色，口有六牙，其一牙上，有七浴池，</s>
<s id="259:3">其浴池中，有七蓮花，</s>
<s id="259:4">一一蓮花上，有七玉女，</s>
<s id="259:5">斯諸玉女，皆作伎樂，</s>
<s id="259:6">其象優遊徐步會側，</s>
<s id="259:7">眾人顧目，情不在法。</s>
</p><p id="260">
<s id="260:1">於第四日，復集大眾，</s>
<s id="260:2">魔王復化作一女人，端正美妙，侍立尊後，</s>
<s id="260:3">眾人注目，</s>
<s id="260:4">忽忘法事。</s>
</p><p id="261">
<s id="261:1">于時尊者，尋化其女，令作白骨；</s>
<s id="261:2">眾人見已</s>
<s id="261:3">乃專聽法，</s>
<s id="261:4">得道者眾。</s>
</p><p id="262">
<s id="262:1">尊者本來，有一狗子，</s>
<s id="262:2">日日於耳，竊為說法。其狗命終，</s>
<s id="262:3">生第六天與魔波旬，</s>
<s id="262:4">共坐一床。</s>
</p><p id="263">
<s id="263:1">魔王思惟：「此天大德，</s>
<s id="263:2">乃與我等，</s>
<s id="263:3">為從何沒而來生此？」</s>
<s id="263:4">尋觀察之，知從狗身。</s>
<s id="263:5">「彼沙門者，相辱乃爾。」</s>
<s id="263:6">遙伺尊者入禪定時，</s>
<s id="263:7">持一寶冠，著其頭上。</s>
</p><p id="264">
<s id="264:1">既從定起，</s>
<s id="264:2">覺頂有冠，</s>
<s id="264:3">尋便思察，</s>
<s id="264:4">知魔所為，</s>
<s id="264:5">即以神力，感魔使來，</s>
<s id="264:6">化其狗屍，令似髴飾，</s>
<s id="264:7">而告魔言：</s>
<s id="264:8">「汝遺我冠，深謝來意；今以髴飾，用相酬贈。」</s>
<s id="264:9">魔王受已，</s>
<s id="264:10">便還天上，</s>
<s id="264:11">而見所著乃是死狗，</s>
<s id="264:12">心中厭惡而欲去之，</s>
<s id="264:13">盡其神力不能令却。</s>
</p><p id="265">
<s id="265:1">復詣帝釋，</s>
<s id="265:2">求除不淨。</s>
</p><p id="266">
<s id="266:1">帝釋報言：</s>
<s id="266:2">「其作此者，斯人能捨，</s>
<s id="266:3">非是吾力之所任却。」</s>
<s id="266:4">魔王復去，廣問諸天乃至梵天，向之喜言：「願除茲穢。」</s>
<s id="266:5">各答如初，</s>
<s id="266:6">非力所辦。</s>
</p><p id="267">
<s id="267:1">事不獲已，來詣尊者，</s>
<s id="267:2">而謂言曰：</s>
<s id="267:3">「佛實大德，</s>
<s id="267:4">慈心無邊；</s>
<s id="267:5">諸聲聞輩，誠為凶忌。</s>
</p><p id="268">
<s id="268:1">何以驗之？</s>
</p><p id="269">
<s id="269:1">我乃昔日，將諸魔兵凡十八億，</s>
<s id="269:2">攻圍菩薩，欲敗其道，</s>
<s id="269:3">猶懷慈悲，</s>
<s id="269:4">不以為怨；</s>
<s id="269:5">我今小觸，</s>
<s id="269:6">相困乃爾。」</s>
<s id="269:7">尊者答言：</s>
<s id="269:8">「理實如是。</s>
</p><p id="270">
<s id="270:1">佛之於我，</s>
<s id="270:2">百千萬倍，</s>
<s id="270:3">不可為喻，</s>
<s id="270:4">如須彌山比彼芥子，</s>
<s id="270:5">如大海水方於牛跡，</s>
<s id="270:6">如師子王喻於野干，</s>
<s id="270:7">大小之形，實不相及。」</s>
<s id="270:8">尊者語魔：</s>
<s id="270:9">「吾生末世，</s>
<s id="270:10">不見如來。</s>
</p><p id="271">
<s id="271:1">聞汝神力能化作佛，</s>
<s id="271:2">試為一現，我欲觀之。」</s>
<s id="271:3">魔王答言：</s>
<s id="271:4">「我今化現，慎莫為禮。」</s>
<s id="271:5">對曰：</s>
<s id="271:6">「不禮。」</s>
<s id="271:7">是時魔王化身作佛，</s>
<s id="271:8">軀體丈六，紫磨金色，</s>
<s id="271:9">三十二相、八十種好，</s>
<s id="271:10">光明赫弈，</s>
<s id="271:11">踰倍日月。</s>
</p><p id="272">
<s id="272:1">尊者欣悅，</s>
<s id="272:2">便前稽首。</s>
</p><p id="273">
<s id="273:1">魔還復形，</s>
<s id="273:2">語尊者言： 「向云不禮，</s>
<s id="273:3">今作禮何？」</s>
<s id="273:4">尊者答言：</s>
<s id="273:5">「我自禮佛，</s>
<s id="273:6">不禮於汝。」</s>
<s id="273:7">魔復謝曰：</s>
<s id="273:8">「唯願矜愍，却此死狗。」</s>
<s id="273:9">尊者告曰：</s>
<s id="273:10">「汝起慈心，</s>
<s id="273:11">擁護群生，</s>
<s id="273:12">則此死狗，變成寶飾；</s>
<s id="273:13">若懷惡意，</s>
<s id="273:14">則作狗屍。」</s>
<s id="273:15">魔以畏故，</s>
<s id="273:16">恒發善想。</s>
</p><p id="274">
<s id="274:1">是時尊者成道已後，</s>
<s id="274:2">所化眾生，</s>
<s id="274:3">得四果者，一人一籌，籌長四寸，</s>
<s id="274:4">如此之籌，滿於一房，房高六丈，縱廣亦爾。</s>
</p><p id="275">
<s id="275:1">於是眾人白尊者言：</s>
<s id="275:2">「尊者福德，實為弘博，化度群萌，不可稱數。」</s>
<s id="275:3">尊者告曰：</s>
<s id="275:4">「吾為畜生時，亦化眾生，</s>
<s id="275:5">使得聖果，</s>
<s id="275:6">何況今日？ 」</s>
<s id="275:7">眾會白言：</s>
<s id="275:8">「不審先世，所度云何？」</s>
<s id="275:9">尊者告曰：</s>
<s id="275:10">「乃往過去，波羅㮈國，有一仙山，五百辟支佛，止住其中。</s>
</p><p id="276">
<s id="276:1">時有獼猴，日來供養，</s>
<s id="276:2">奉覲儀容。</s>
</p><p id="277">
<s id="277:1">諸辟支佛，後盡涅盤，</s>
<s id="277:2">復有五百梵志，續在中止。</s>
</p><p id="278">
<s id="278:1">諸梵志等，或事日月，或復事火，</s>
<s id="278:2">事日月者，翹脚向之，</s>
<s id="278:3">其事火者，朝夕燃之。</s>
</p><p id="279">
<s id="279:1">時彼獼猴，見其翹脚，便取挽下，</s>
<s id="279:2">見其燃火，便取滅之。</s>
</p><p id="280">
<s id="280:1">獼猴于時，</s>
<s id="280:2">端坐思惟。</s>
</p><p id="281">
<s id="281:1">諸梵志見，自相謂言：</s>
<s id="281:2">『此獼猴者，將為我曹示茲威儀。』</s>
<s id="281:3">尋各整身，</s>
<s id="281:4">諦察真理，</s>
<s id="281:5">心意開解，</s>
<s id="281:6">盡得辟支佛道。</s>
</p><p id="282">
<s id="282:1">彼獼猴者，我身是也。 」</s>
<s id="282:2">眾會復白：</s>
<s id="282:3">「以何因緣，受獼猴身？」</s>
<s id="282:4">尊者告曰：</s>
<s id="282:5">「乃往過去九十一劫，有毘婆尸佛，出現于世，</s>
<s id="282:6">有諸比丘，在波羅㮈仙山中住。</s>
</p><p id="283">
<s id="283:1">時有應真，登上山巔，放脚輕疾。</s>
</p><p id="284">
<s id="284:1">有一年少道人，而作是言：『彼行飄速，正似獼猴。』</s>
<s id="284:2">由此因緣，五百世中，常作獼猴。</s>
</p><p id="285">
<s id="285:1">以是之故，凡在四輩，應自護口，</s>
<s id="285:2">勿妄出言。」</s>
<s id="285:3">尊者優波毱提，說此法時，一切大會，有得須陀洹、斯陀含、阿那含、阿羅漢者，</s>
<s id="285:4">種緣覺善根者，</s>
<s id="285:5">發大乘心逮不退者，不可稱計，</s>
<s id="285:6">信受其教，歡喜奉行。</s>
</p><p id="286">
<s id="286:1">（六〇）五百鴈聞佛法生天品第五十三(丹本為六十)</s>
</p><p id="287">
<s id="287:1">如是我聞：一時</s>
<s id="287:2">佛在波羅㮈國。</s>
</p><p id="288">
<s id="288:1">爾時世尊，於林澤中，為天人四輩之類，演說妙法。</s>
</p><p id="289">
<s id="289:1">時虛空中，有五百群鴈，</s>
<s id="289:2">聞佛音聲，</s>
<s id="289:3">深心愛樂，</s>
<s id="289:4">盤桓迴翔，</s>
<s id="289:5">尋欲來下至世尊所。</s>
</p><p id="290">
<s id="290:1">時有獵師，張施羅網，</s>
<s id="290:2">五百群鴈，墮彼網中，</s>
<s id="290:3">為獵師所殺；</s>
<s id="290:4">生忉利天，父母膝上，忽然生長，如八歲兒，</s>
<s id="290:5">身體端嚴，顏貌無比，光相明淨，喻若金山。</s>
</p><p id="291">
<s id="291:1">便自念言：「我以何因，生此天中？ 」</s>
<s id="291:2">天人心聰神解，即識宿命，</s>
<s id="291:3">緣愛法聲，</s>
<s id="291:4">果報生天，</s>
<s id="291:5">當報其恩。</s>
</p><p id="292">
<s id="292:1">即共同時，</s>
<s id="292:2">持天花香，</s>
<s id="292:3">下閻浮提波羅捺國，至世尊所，</s>
<s id="292:4">天光明曜，猶寶樹林，一時曲身，禮世尊足，</s>
<s id="292:5">合掌白言：</s>
<s id="292:6">「我蒙世尊說法音聲，生在妙處，</s>
<s id="292:7">願重矜愍，開示道要。 」</s>
<s id="292:8">爾時世尊，便為演說四諦妙法，</s>
<s id="292:9">天人開悟，</s>
<s id="292:10">得須陀洹果，</s>
<s id="292:11">即還天上，不墮三塗，</s>
<s id="292:12">隨緣七生，得盡諸漏。</s>
</p><p id="293">
<s id="293:1">爾時阿難，白世尊言：</s>
<s id="293:2">「昨夜有天光明照曜，</s>
<s id="293:3">禮敬世尊。 不知其緣？</s>
</p><p id="294">
<s id="294:1">願見告示。 」</s>
<s id="294:2">佛告阿難：</s>
<s id="294:3">「善思念之！</s>
<s id="294:4">當為汝說。</s>
</p><p id="295">
<s id="295:1">世尊昨日在林澤中，為天世人四輩之眾，敷演妙法。</s>
<s id="295:2">有五百群鴈，愛敬法聲，</s>
<s id="295:3">心悅欣慶，</s>
<s id="295:4">即共飛來，欲至我所，</s>
<s id="295:5">墮獵師網中。</s>
</p><p id="296">
<s id="296:1">於時獵師，即取殺之。 因此善心，生忉利天，</s>
<s id="296:2">自識宿命，</s>
<s id="296:3">故來報恩。」</s>
</p><p id="297">
<s id="297:1">爾時阿難，聞佛所說，</s>
<s id="297:2">歡喜踊躍，</s>
<s id="297:3">歎未曾有，</s>
<s id="297:4">而作是言：</s>
<s id="297:5">「如來出世，</s>
<s id="297:6">實為奇妙！</s>
<s id="297:7">陶演法雨，莫不蒙潤，</s>
<s id="297:8">乃至禽鳥，猶聞法聲，</s>
<s id="297:9">獲福乃爾，</s>
<s id="297:10">豈況於人</s>
<s id="297:11">信心受持， 計其果報，過踰於彼，百千萬倍，</s>
<s id="297:12">不可為比。 」</s>
<s id="297:13">佛告阿難：</s>
<s id="297:14">「善哉善哉！</s>
<s id="297:15">如汝所說。 如來出世，</s>
<s id="297:16">多所潤益，</s>
<s id="297:17">普雨甘露，</s>
<s id="297:18">浸潤群生，</s>
<s id="297:19">以是之故，當共一心信敬佛法。 」</s>
<s id="297:20">爾時阿難，及諸眾會，聞佛所說，歡喜奉行。</s>
</p><p id="298">
<s id="298:1">（六一）堅誓師子品第五十四(丹本為六十一)</s>
</p><p id="299">
<s id="299:1">如是我聞：一時</s>
<s id="299:2">佛在王舍城耆闍崛山中。</s>
</p><p id="300">
<s id="300:1">爾時提婆達多，恒懷惡心，向於世尊，</s>
<s id="300:2">欲害如來，自稱為佛；</s>
<s id="300:3">教阿闍世，害父為王。</s>
</p><p id="301">
<s id="301:1">「新佛新王，治理天下，不亦快乎？ 」</s>
<s id="301:2">王子信用，</s>
<s id="301:3">便殺其父，</s>
<s id="301:4">自立為王。</s>
</p><p id="302">
<s id="302:1">是時世人，咸懷惡心，於諸比丘，</s>
<s id="302:2">惡不欲見。</s>
</p><p id="303">
<s id="303:1">時諸比丘，入城乞食，</s>
<s id="303:2">人民忿恚，</s>
<s id="303:3">咸不與語，</s>
<s id="303:4">空鉢而出，</s>
<s id="303:5">還到山中，</s>
<s id="303:6">白世尊言：</s>
<s id="303:7">「提婆達多，作不善事，</s>
<s id="303:8">使諸四輩，各興惡心，向於沙門。 」</s>
<s id="303:9">爾時世尊告阿難言：</s>
<s id="303:10">「若有眾生，起於惡心，向諸沙門著染衣人，</s>
<s id="303:11">當知是人，則便惡心，向於過去諸佛、辟支佛、阿羅漢，</s>
<s id="303:12">向於未來諸佛、辟支佛、阿羅漢，</s>
<s id="303:13">現在諸佛、辟支佛、阿羅漢。</s>
</p><p id="304">
<s id="304:1">以發惡心向於三世諸賢聖故，</s>
<s id="304:2">便獲無量罪業果報。</s>
</p><p id="305">
<s id="305:1">所以者何？</s>
</p><p id="306">
<s id="306:1">染色之服，皆是三世賢聖標式，</s>
<s id="306:2">其有眾生，剃除鬚髮，</s>
<s id="306:3">著染衣者，</s>
<s id="306:4">當知是人，不久當得解脫一切諸苦，</s>
<s id="306:5">獲無漏智，</s>
<s id="306:6">為諸眾生，作大救護。</s>
</p><p id="307">
<s id="307:1">若有眾生，能發信心，向於出家著染衣人，</s>
<s id="307:2">獲福難量。 」</s>
<s id="307:3">佛告阿難：「我由往昔，於諸出家著染衣人，深生信心，</s>
<s id="307:4">敬戴之故，致得成佛。 」</s>
<s id="307:5">阿難白佛言：</s>
<s id="307:6">「世尊！往昔深心，敬染衣人，其事云何？</s>
</p><p id="308">
<s id="308:1">願樂欲聞。 」</s>
<s id="308:2">佛告阿難：</s>
<s id="308:3">「善聽當說。 」</s>
<s id="308:4">「唯然世尊！願樂欲聞。 」</s>
<s id="308:5">佛告阿難：「古昔無量阿僧祇劫，</s>
<s id="308:6">此閻浮提，有大國王，名曰提毘，</s>
<s id="308:7">總領八萬四千諸小國王，</s>
<s id="308:8">世無佛法，</s>
<s id="308:9">有辟支佛，在於山間林中，坐禪行道飛騰變化，</s>
<s id="308:10">福度眾生。</s>
</p><p id="309">
<s id="309:1">時諸野獸，咸來親附。</s>
</p><p id="310">
<s id="310:1">有一師子，名號𨃓迦羅毘(晉言堅誓)，軀體金色，光相明顯煥然明裂，</s>
<s id="310:2">食果噉草，</s>
<s id="310:3">不害群生。</s>
</p><p id="311">
<s id="311:1">是時獵師， {}甚懷歡喜，{}</s>
<s id="311:2">『我今大利，得見此獸，可殺取皮，以用上王，</s>
<s id="311:3">足得脫貧。 』</s>
<s id="311:4">{而心念言：}</s>
<s id="311:5">{剃頭}</s>
<s id="311:6">{著袈裟，}</s>
<s id="311:7">{內佩弓箭，}</s>
<s id="311:8">{行於澤中，}</s>
<s id="311:9">{見有師子，}</s>
<s id="311:10">是時師子，適值睡眠，</s>
<s id="311:11">獵師便以毒箭射之。</s>
</p><p id="312">
<s id="312:1">師子驚覺，</s>
<s id="312:2">即欲馳害，</s>
<s id="312:3">見著袈裟，</s>
<s id="312:4">便自念言：</s>
<s id="312:5">『如此之人，在世不久，</s>
<s id="312:6">必得解脫，離諸苦厄。</s>
</p><p id="313">
<s id="313:1">所以者何？</s>
</p><p id="314">
<s id="314:1">此染衣者，過去未來現在三世聖人標相，</s>
<s id="314:2">我若害之，</s>
<s id="314:3">則為惡心趣向三世諸賢聖人。 』</s>
<s id="314:4">如是思惟，</s>
<s id="314:5">害意還息。</s>
</p><p id="315">
<s id="315:1">毒箭兩行，命在不久，</s>
<s id="315:2">便說偈言：</s>
<s id="315:3">「『耶羅羅婆奢沙娑呵』</s>
<s id="315:4">「說此語時，天地大動，</s>
<s id="315:5">無雲而雨，</s>
<s id="315:6">諸天惋惕，即以天眼下觀世間，見於獵師殺菩薩師子，</s>
<s id="315:7">於虛空中，雨諸天花，</s>
<s id="315:8">供養其屍。</s>
</p><p id="316">
<s id="316:1">是時獵師，剝師子皮，</s>
<s id="316:2">持至于家，</s>
<s id="316:3">以奉國王提毘，</s>
<s id="316:4">求索賞募。</s>
</p><p id="317">
<s id="317:1">時王念言：</s>
<s id="317:2">『經書有云：</s>
<s id="317:3">「若有畜獸身金色相，</s>
<s id="317:4">必是菩薩大士之人。 」</s>
<s id="317:5">我今云何資賞此人？</s>
</p><p id="318">
<s id="318:1">若與賞者，</s>
<s id="318:2">便為共此殺害無異。 』</s>
<s id="318:3">是時獵師，素窮求哀，</s>
<s id="318:4">國王矜愍，與少財物，</s>
<s id="318:5">問獵師言：</s>
<s id="318:6">『師子死時， 有何瑞應？ 』</s>
<s id="318:7">答言： 『口說八字，</s>
<s id="318:8">天地普動，</s>
<s id="318:9">無雲而雨，</s>
<s id="318:10">天降諸花。 』</s>
<s id="318:11">爾時國王，聞是語已，</s>
<s id="318:12">悲喜交集，</s>
<s id="318:13">信心益猛，</s>
<s id="318:14">即召諸臣耆舊智人，</s>
<s id="318:15">令解是義。</s>
</p><p id="319">
<s id="319:1">時諸人眾，都不能解。</s>
</p><p id="320">
<s id="320:1">空林澤中，有一仙人，字奢摩，字義俱閑，仙人聰明，哲達貫練。</s>
</p><p id="321">
<s id="321:1">使還白王，</s>
<s id="321:2">王即請來。</s>
</p><p id="322">
<s id="322:1">仙人于時，具為大王解說其義：</s>
<s id="322:2">『耶羅羅， 其義唯剃頭著染衣，</s>
<s id="322:3">當於生死疾得解脫。</s>
</p><p id="323">
<s id="323:1">婆奢沙，云剃頭</s>
<s id="323:2">著染衣者，</s>
<s id="323:3">皆是賢聖之相，</s>
<s id="323:4">近於涅槃。</s>
</p><p id="324">
<s id="324:1">娑呵，云剃頭</s>
<s id="324:2">著染衣者，</s>
<s id="324:3">當為一切諸天世人所見敬仰。 』</s>
<s id="324:4">於時仙人，解是語已，</s>
<s id="324:5">提毘歡喜，</s>
<s id="324:6">即召八萬四千小王，悉集一處，</s>
<s id="324:7">作七寶高車，</s>
<s id="324:8">張師子皮，</s>
<s id="324:9">表示一切，悉共敬戴，</s>
<s id="324:10">燒香散花，而以供養，極盡忠心；</s>
<s id="324:11">後復打金作棺，</s>
<s id="324:12">盛師子皮，</s>
<s id="324:13">以用起塔。</s>
</p><p id="325">
<s id="325:1">爾時人民，緣是善心，壽終之後，</s>
<s id="325:2">皆得生天。 」</s>
<s id="325:3">佛告阿難及四部眾：「爾時師子，由發善心向染衣人 ，</s>
<s id="325:4">十億萬劫，作轉輪聖王，</s>
<s id="325:5">給足眾生，</s>
<s id="325:6">廣殖福業，</s>
<s id="325:7">致得成佛。</s>
</p><p id="326">
<s id="326:1">爾時號𨃓迦毘羅者，豈異人乎？</s>
</p><p id="327">
<s id="327:1">今我身是也。</s>
</p><p id="328">
<s id="328:1">時國王提毘，緣供養師子皮故，</s>
<s id="328:2">十萬億劫，天上人中，尊貴第一，</s>
<s id="328:3">修諸善本，</s>
<s id="328:4">今彌勒菩薩是。</s>
</p><p id="329">
<s id="329:1">時仙人者，今舍利弗是。</s>
</p><p id="330">
<s id="330:1">時獵師者，今提婆達多是。 」</s>
<s id="330:2">爾時四眾，從佛聞說過去因緣，</s>
<s id="330:3">心懷歡喜，</s>
<s id="330:4">深自惋悼悲歎而言：</s>
<s id="330:5">「我等愚癡！不識明哲，</s>
<s id="330:6">生起惡心。</s>
</p><p id="331">
<s id="331:1">唯願如來！憐愍愚癡，</s>
<s id="331:2">聽悔前罪。 」</s>
<s id="331:3">世尊弘慈，因為說法四諦微妙，</s>
<s id="331:4">隨其宿緣，</s>
<s id="331:5">皆獲諸果，</s>
<s id="331:6">有得須陀洹、斯陀含、阿那含、阿羅漢果者，</s>
<s id="331:7">有發無上正真道意者。</s>
</p><p id="332">
<s id="332:1">是時阿難、四部之眾，聞佛所說，歡喜奉行。</s>
</p><p id="333">
<s id="333:1">（六八）汪水中虫品第六十一(丹本為六十八)</s>
</p><p id="334">
<s id="334:1">如是我聞：一時</s>
<s id="334:2">佛在羅閱祇耆闍崛山中。</s>
</p><p id="335">
<s id="335:1">爾時城邊，</s>
<s id="335:2">有一汪水，污泥不淨，</s>
<s id="335:3">多諸糞穢，屎尿臭處。 國中人民，凡鄙之類，恒以瑕穢，投歸其中。</s>
</p><p id="336">
<s id="336:1">有一大虫，其形像蛇，加有四足，</s>
<s id="336:2">於其汪水，東西馳走，</s>
<s id="336:3">或沒或出，</s>
<s id="336:4">經歷年載，常處其中，</s>
<s id="336:5">受苦無量。</s>
</p><p id="337">
<s id="337:1">爾時世尊，將諸比丘，前後圍遶，</s>
<s id="337:2">至彼坑所，</s>
<s id="337:3">問諸比丘：「汝等頗識此虫宿緣所造行不？」</s>
<s id="337:4">時諸比丘，咸皆思量，</s>
<s id="337:5">無有能知斯所造行。</s>
</p><p id="338">
<s id="338:1">俱共白佛，皆云：「不知。」</s>
<s id="338:2">時佛告曰：</s>
<s id="338:3">「汝等當聽！</s>
<s id="338:4">吾當為汝說斯所造行。</s>
</p><p id="339">
<s id="339:1">過去有佛，名毘婆尸，出現於世，</s>
<s id="339:2">教化已周，</s>
<s id="339:3">遷神涅槃。</s>
</p><p id="340">
<s id="340:1">彼佛法中，有十萬比丘，淨修梵行，</s>
<s id="340:2">閑居樂靜，</s>
<s id="340:3">依於一山。</s>
</p><p id="341">
<s id="341:1">其山左右，有好林樹，華果茂盛蓊欝無比，</s>
<s id="341:2">其諸樹間，流泉浴池，清涼可樂。</s>
</p><p id="342">
<s id="342:1">時諸比丘，依慕住止，遵善行道，懃修不懈，</s>
<s id="342:2">悉具初果，乃至四果，</s>
<s id="342:3">無有凡夫。</s>
</p><p id="343">
<s id="343:1">時有五百估客，共相合集，欲入大海，發引徑路，</s>
<s id="343:2">經由此山，見諸比丘剋心精懃，</s>
<s id="343:3">內懷欣敬，</s>
<s id="343:4">{時諸賈客，共相合率，}</s>
<s id="343:5">思欲設供。</s>
<s id="343:6">{}往請眾僧，求索供養；</s>
<s id="343:7">值諸檀越，各各已請，日日相次，</s>
<s id="343:8">竟不從意。</s>
</p><p id="344">
<s id="344:1">即詣眾僧，</s>
<s id="344:2">辭入大海。</s>
</p><p id="345">
<s id="345:1">『設我等眾，安隱來還，</s>
<s id="345:2">當設供養，願哀見許。』</s>
<s id="345:3">時僧默然，</s>
<s id="345:4">允可受請。</s>
</p><p id="346">
<s id="346:1">眾賈入海，</s>
<s id="346:2">大獲珍寶，</s>
<s id="346:3">平安還至，</s>
<s id="346:4">到眾僧所，選眾妙寶最上價者，用施眾僧，</s>
<s id="346:5">規俟飲食，若食多者，隨意用之。</s>
</p><p id="347">
<s id="347:1">於時眾僧受其寶物，</s>
<s id="347:2">持用付授僧摩摩帝。</s>
</p><p id="348">
<s id="348:1">於後眾僧，食具向盡，</s>
<s id="348:2">從其求索爾時珍寶，當用續食。</s>
</p><p id="349">
<s id="349:1">時摩摩帝，答眾僧言：</s>
<s id="349:2">『賈客前時，自與我寶，</s>
<s id="349:3">何緣乃索？』</s>
<s id="349:4">上座維那，語摩摩帝：『檀越前時，以寶施僧，</s>
<s id="349:5">令汝舉之。 今僧食盡，當用裨佐。』</s>
<s id="349:6">時摩摩帝，瞋恚而言：</s>
<s id="349:7">『汝曹噉屎！</s>
<s id="349:8">此寶是我所有，何緣乃索？ 』</s>
<s id="349:9">時彼眾僧，見摩摩帝已起惡意，</s>
<s id="349:10">即便散去。</s>
</p><p id="350">
<s id="350:1">由其欺僧惡口罵故，</s>
<s id="350:2">身壞命終，</s>
<s id="350:3">墮阿鼻獄，</s>
<s id="350:4">身常宛轉沸屎之中，歷九十二劫，</s>
<s id="350:5">乃從獄出。</s>
</p><p id="351">
<s id="351:1">今復墮此屎尿池中，</s>
<s id="351:2">經歷年歲，</s>
<s id="351:3">未得解脫。</s>
</p><p id="352">
<s id="352:1">所以者何？</s>
</p><p id="353">
<s id="353:1">過去有佛，名曰尸棄，將諸比丘，</s>
<s id="353:2">臨過此坑，</s>
<s id="353:3">示諸弟子，</s>
<s id="353:4">為說本末。</s>
</p><p id="354">
<s id="354:1">復次有佛，名曰隨葉，亦復將從諸比丘眾，</s>
<s id="354:2">往到其所，</s>
<s id="354:3">說其因緣，</s>
<s id="354:4">從此命終，</s>
<s id="354:5">還入地獄，</s>
<s id="354:6">經歷數萬億歲，</s>
<s id="354:7">其後命終復生是中。</s>
</p><p id="355">
<s id="355:1">次復有佛，名曰拘留秦，亦共徒眾，圍遶至此坑，</s>
<s id="355:2">垂示諸比丘，</s>
<s id="355:3">說其本末。</s>
</p><p id="356">
<s id="356:1">次名拘那含牟尼佛，亦共弟子，來至此坑。</s>
</p><p id="357">
<s id="357:1">次迦葉佛，亦來至此，咸為弟子，</s>
<s id="357:2">說其因緣。</s>
</p><p id="358">
<s id="358:1">次第七佛，我釋迦牟尼，今示汝等因緣本末，觀視其虫。</s>
</p><p id="359">
<s id="359:1">如是一切賢劫當來諸佛，各各皆爾，將諸弟子，</s>
<s id="359:2">到其坑所，</s>
<s id="359:3">指示其虫，說其曩昔所造因緣。」</s>
<s id="359:4">時諸比丘，聞佛所說，</s>
<s id="359:5">心驚毛竪，</s>
<s id="359:6">共相勅厲，</s>
<s id="359:7">慎護身口意業，</s>
<s id="359:8">信受佛語，歡喜奉行。</s>
</p><p id="360">
<s id="360:1">（六九）沙彌均提品第六十二(丹本為六十九)</s>
<s id="360:2">如是我聞：一時</s>
<s id="360:3">佛在舍衛國祇樹給孤獨園。</s>
<s id="360:4">爾時尊者舍利弗，</s>
<s id="360:5">晝夜三時，</s>
<s id="360:6">恒以天眼，</s>
<s id="360:7">觀視世間，誰應度者，輙往度之。</s>
<s id="360:8">爾時有諸估客，欲詣他國，其諸商人，共將一狗，至於中路。</s>
<s id="360:9">眾賈頓息，伺人不看閑靜之時，狗便盜取眾賈人肉。</s>
<s id="360:10">於時眾人即懷瞋恚，</s>
<s id="360:11">便共打狗，而折其脚，</s>
<s id="360:12">棄置空野，捨之而去。</s>
<s id="360:13">時舍利弗，遙以天眼，見此狗身，攣躃在地，飢餓困篤，懸命垂死，</s>
<s id="360:14">著衣持鉢，</s>
<s id="360:15">入城乞食，</s>
<s id="360:16">得已持出飛至狗所，</s>
<s id="360:17">慈心憐愍，</s>
<s id="360:18">以食施與。</s>
<s id="360:19">狗得其食，濟活餘命，心甚歡喜，倍加踊躍。</s>
<s id="360:20">時舍利弗，即為其狗，具足解說微妙之法，</s>
<s id="360:21">狗便命終，</s>
<s id="360:22">生舍衛國婆羅門家。</s>
<s id="360:23">時舍利弗，獨行乞食，</s>
<s id="360:24">婆羅門見，而問之言：「尊者獨行，無沙彌耶？</s>
<s id="360:25">」舍利弗言：「我無沙彌，</s>
<s id="360:26">聞卿有子，</s>
<s id="360:27">當用見與。」</s>
<s id="360:28">婆羅門言：「我有一子字曰均提，</s>
<s id="360:29">年既孩幼，不任使令。</s>
<s id="360:30">比前長大，當用相與。」</s>
<s id="360:31">時舍利弗，聞彼語已，即戢在心，</s>
<s id="360:32">還至祇洹。</s>
<s id="360:33">至年七歲，復來求之。</s>
<s id="360:34">時婆羅門，即以其兒，付舍利弗，令使出家。</s>
<s id="360:35">時舍利弗，便受其兒，</s>
<s id="360:36">將至祇洹，</s>
<s id="360:37">聽為沙彌，</s>
<s id="360:38">漸為具說種種妙法，</s>
<s id="360:39">心意開解，</s>
<s id="360:40">得阿羅漢，</s>
<s id="360:41">六通清徹，功德悉備。</s>
<s id="360:42">時均提沙彌，始得道已，自以智力，觀過去世，本造何行，來受此形，</s>
<s id="360:43">得遭聖師，</s>
<s id="360:44">而獲果證？</s>
<s id="360:45">觀見前身，作一餓狗，蒙我和上舍利弗恩，今得人身，并獲道果。</s>
<s id="360:46">欣心內發，</s>
<s id="360:47">而自念言：「我蒙師恩，得脫諸苦，</s>
<s id="360:48">今當盡身供給所須，永作沙彌，不受大戒。」</s>
<s id="360:49">爾時阿難，而白佛言：</s>
<s id="360:50">「不審此人，曩昔之時，興何惡行，受此狗身？</s>
<s id="360:51">造何善根，而得解脫？」</s>
<s id="360:52">佛告阿難：</s>
<s id="360:53">「乃往過去迦葉佛時，有諸比丘，集在一處。</s>
<s id="360:54">時年少比丘，音聲清雅，</s>
<s id="360:55">善巧讚唄，人所樂聽。</s>
<s id="360:56">有一比丘，年高耆老，音聲濁鈍，</s>
<s id="360:57">不能經唄，每自出聲，而自娛樂。</s>
<s id="360:58">其老比丘，已得羅漢，</s>
<s id="360:59">沙門功德，皆悉具足。</s>
<s id="360:60">于時年少妙音比丘，見老沙門音聲鈍濁，自恃好聲，而呵之言：『今汝長老，聲如狗吠。』</s>
<s id="360:61">輕呵已竟，</s>
<s id="360:62">時老比丘，便呼年少：『汝識我不？』</s>
<s id="360:63">年少答言：『我大識汝，汝是迦葉佛時比丘。』</s>
<s id="360:64">上座答曰：『我今已得阿羅漢道，</s>
<s id="360:65">沙門儀式，悉具足矣。』</s>
<s id="360:66">時年少比丘，聞其所說，心驚毛竪，</s>
<s id="360:67">惶怖自責，即於其前，懺悔過咎。</s>
<s id="360:68">時老比丘，即聽懺悔。</s>
<s id="360:69">由其惡言，五百世中，常受狗身；</s>
<s id="360:70">由其出家持淨戒故，</s>
<s id="360:71">今得見我，蒙得解脫」。</s>
<s id="360:72">爾時阿難，聞佛所說，歡喜信受，頂戴奉行。</s>
<s id="360:73">賢愚經卷第十三</s>
</p></text>